---
postID: 253
postTitle: 'Přechod z tvůrce na manažera: můj přelomový rok 2024'
postUrlId: '2024'
postDateTime: 2025-01-06
excerpt: 'V roce 2024 jsem se definitivně rozhodl, že další část mé kariéry bude manažerská a podnikatelská. Bolelo to.'
postStatus: Published
authorID: 1
sectionID: 1
category:
  - mm
no_ads: false
include_rss: true
category_highlight: false
og_title: 'Přechod z tvůrce na manažera: můj přelomový rok 2024'
og_description: 'V roce 2024 jsem se definitivně rozhodl, že další část mé kariéry bude manažerská a podnikatelská. Bolelo to.'
og_type: article
---

# Přechod z tvůrce na manažera: můj přelomový rok 2024

Vzpomínám si na své webařské začátky. Na přelomu tisíciletí jsem nadšeně kódoval weby, dokud mi v agentuře nějaký „menežr“ nezaklepal na rameno. „Potřebuji jen drobnost“, řekl, a zkazil mi celý den. Zlí, zlí manažeři. Zlaté kodérské časy!

O dvacet let později sám přijímám roli, která mě kdysi štvala, a přestávám se stydět za to, že jsem manažerem.

## Z kodéra a tvůrce obsahu manažerem {#koder}

V roce 2024 jsem se definitivně rozhodl, že další část mé kariéry bude manažerská a podnikatelská.

Bolelo to. Stále někde hluboko přetrvává otázka: „Nezrazuješ tím sebe a celé webařské řemeslo?“

V životě jsou ale situace, kdy lpění na řemeslu znamená stagnaci. A jestli v práci něco fakt nesnáším, je to nuda.

Loni jsme založili firmu pro [PageSpeed.ONE](https://pagespeed.cz/) a z jedné z mých aktivit se stalo to hlavní, co v pracovním životě dělám.

Potřebu strategického, ale i každodenního řízení už léta vnímám u všech svých projektů – PageSpeed.ONE, Frontendistů i podcastu. Dělal jsem to, ale tak nějak z donucení.

## Kdo jiný než ty? {#kdo}

Tvůrci nebo řemeslníci to znají. „Nebudu to řešit, dělám si dobře svou práci, ono to nějak dopadne.“

Jenže pak má přijít velmi správná otázka „Kdo jiný, když než ty?“. A jak říká Spider-Man: „S velkou dovedností přichází velká zodpovědnost.“ Pokud člověk vidí problém a má dovednosti jej opravit, prostě musí. Když máš v ruce kladivo a vidíš nezatlučený hřebík… No však víte.

Okolnosti a svými dovednostmi jsem byl donucen stát se manažerem. Zlý, zlý život, který si na mě připravil takovou lest!

V roce 2024 ale přišel zlom. Našel jsem tom zálibu.

Začaly přicházet konzistentní úspěchy. Postupné delegování velké části mé původní práce v PageSpeedu, skvělá týmová práce s parťákem Michalem a dalšími členy týmu. Rychlá iterace nad problémy, zlepšování procesů… v kontextu velikosti týmu i slušný tah na branku a při tom všem udržování vize a strategického směru.

Ve Frontendistech jsme zase díky skvělému týmu a nové kolegyni Kačce Macháčkové mohli posunout konferenci [FrontKon](https://www.frontkon.cz/) na úroveň, o které se nám dříve ani nesnilo.

## Nové prostředí {#nove}

Během přelaďování hlavy jsem také pochopil, že se musím obklopit novým prostředím.

Začal jsem poslouchat byznysové podcasty, číst knížky, profiltroval sociální sítě. Hlava potřebuje nejen informace, ale i dobré prostředí. To mi dělali hlavně tito lidé a jejich značky:

- Skvělý podcast [Scale Up](https://scaleupboard.com/scale-up-podcast/) od Romana Stupky.
- [Cinkátko](https://open.spotify.com/show/1pN2i5xR6Enif894StTWzt) od Michaly Gregorové.
- [Lenny's newsletter](https://www.lennysnewsletter.com/) od Lenny Rachitskyho.

## Nové vnitřní miminko {#mimi}

Moje podnikatelsko-manažerská část hlavy je takové moje nové miminko. Hýčkám si ho, krmím ho znalostmi. Vidím jak roste, první krůčky má za sebou, už leccos ustojí. Je fajn ho sledovat.

Přeju vám v roce 2025 mnoho takových vnitřních nových miminek, ať jste jakkoliv staří!

Tento text vznikl jako první výstup z mé retrospektivy roku 2024. Vím bezpečně, že ty další už nenapíšu, ale víte, co? Odložím si je sem alespoň stručně

## Co dalšího mi přinesl rok 2024? {#dalsi}

- Stále píšu, to si nemyslete. Loni jsem napsal desítky textů, hlavně pro nápovědu PageSpeed.ONE, velký [text o psaní](https://www.vzhurudolu.cz/prirucka/psani) na Vzhůru dolů, článek [o INP na Lupě](https://www.lupa.cz/clanky/nova-metrika-rychlosti-webu-inp-jak-zlepsit-uzivatelskou-zkusenost-a-treba-i-zvysit-konverze/) nebo po čase anglický [text pro WebPerf Calendar](https://calendar.perfplanet.com/2024/dont-let-your-redesign-ruin-performance-a-case-study/). Hodně taky [píšu na LinkedIn](https://www.linkedin.com/in/martinmichalek/), který se zároveň snažím zkrotit, aby mi nabízel méně bullshitu a více obsahu. Psát na socsítě mě baví. Třeba se to jednou bude dát i číst.
- Udělal jsem 8 [přednášek](https://www.youtube.com/playlist?list=PLOs14ZGnaZuvmYRYnRd9qXXLQXTKPfOyj) a byl hostem 3 rozhovorů. Vyzdvihl bych hlavně přednášky pro [SEO Restart o INP](https://www.slideshare.net/slideshow/seo-restart-2024-martin-michalek-nova-metrika-rychlosti-inp-a-prakticke-tipy-jak-ji-zlepsit/266887596), talk na našem [FrontKon 2024](https://www.youtube.com/watch?v=xem_YPyB-zQ\&list=PLOs14ZGnaZuvmYRYnRd9qXXLQXTKPfOyj\&index=4\&t=3s) a povídání pro [Socials podcast](https://www.youtube.com/watch?v=yXzQThSLfHE\&list=PLOs14ZGnaZuvmYRYnRd9qXXLQXTKPfOyj\&index=1\&t=240s). Vzal jsem skoro všechna pozvánky a bylo jich hodně. Letos bych si rád více zalezl do ulity, více psal, vyvíjel. A manažoval a podnikal, jasně.
- V PageSpeed.ONE jsme loni pro poradenství získali kolem 30 nových klientů včetně značek jako je SIKO nebo Heureka.cz. Oficiálně jsme začali prodávat [placenou verzi monitoringu PLUS](https://app.pagespeed.cz/plus) a vydali [5 nových verzí](https://docs.pagespeed.cz/blog). Máme plány, které mají ambici a tým skvěle šlape.
- S rodinou jsme strávili 14 dní na vlastní pěst v [Tanzanii](https://www.linkedin.com/posts/martinmichalek_2fa-activity-7221046698767192064-xKUv?utm_source=share\&utm_medium=member_desktop), odkud jsme si přivezli desítky historek, někdy fakt dobrodružných. Stal se mi tam obří kulturní šok, i přes to, že jsem celý rok trénoval ježděním do Brna.
- Pořídil jsem si gravela, což byla nejlepší investice do sebe celého roku.
- Přečetl jsem skoro všech šest dílů [Duny](https://www.databazeknih.cz/serie/duna-86), které napsal Frank Herbert, a jsem z toho nadšený. Viděl jsem minimálně dva těžce deptající filmy (Zóna zájmu a Prezidentka). Můj přehnaný životní optimismus tohle docela potřebuje.

Ne všechno se mi povedlo, to je jasné. Plánovaný skokový posun podcastu odkládáme na letošek. Sportování, v míře, které dělám, přestává stačit u týpka, kterému táhne na padesát, takže se zdá, že v téhle životní fázi budu muset trošku zintenzivnit péči o sebe. Pořád taky pořádně nevím, co udělám se Vzhůru dolů, když už tady tolik nepíšu.

Celkově vzato mám ovšem za to, že rok 2024 pro mě byl velmi úspěšný a přelomový. Jsem zvědavý, co mi přinese letošek.

*Článek můžete komentovat na [LinkedInu](https://www.linkedin.com/posts/martinmichalek_p%C5%99echod-z-tv%C5%AFrce-na-mana%C5%BEera-m%C5%AFj-p%C5%99elomov%C3%BD-activity-7281943575162982400-1nke/?utm_source=share&utm_medium=member_desktop), [Facebooku](https://www.facebook.com/machal/posts/pfbid0w1JrK8gFet9uy68g4zeuH35hAc61xx4iLmY8GCqtLMRjiyu9o4KWc7wLnoGFBfvyl) nebo síti [X](https://x.com/machal/status/1876178545493647845).*