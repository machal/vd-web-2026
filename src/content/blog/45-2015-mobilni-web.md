---
postID: 45
postTitle: 'Mobilegeddon, Service Worker, AMP…  byl to skvělý rok pro mobilní Web'
postUrlId: 2015-mobilni-web
postDateTime: '2016-01-05 00:00:00'
excerpt: 'Na iOS přišly blokátory, vznikly technologi umožňující Progressive Web Apps, Physical Web a Beacons.'
postStatus: Published
authorID: 1
sectionID: 1
og_title: 'Mobilegeddon, Service Worker, AMP…  byl to skvělý rok pro mobilní Web'
og_description: 'Na iOS přišly blokátory, vznikly technologi umožňující Progressive Web Apps, Physical Web a Beacons.'
og_type: article
---

# Mobilegeddon, Service Worker, AMP…  byl to skvělý rok pro mobilní Web

… a taky blokátory, Progressive Web Apps, Physical Web a Beacons. Událo se toho fakt hodně.

Na MobiForge o tom vyšel skvělý článek [„2015 Year in Review“](https://mobiforge.com/news-comment/2015-year-in-review). Tady je doplněný o mé komentáře a lokální kontext.

## Blokátory rostou a porostou 

V iOS9 se loni objevila podpora blokátorů reklamy a dalšího obsahu. Pro velkou část vydavatelů je jejich [rostoucí obliba](http://www.lupa.cz/clanky/mira-blokovani-reklam-v-cr-se-pohybuje-kolem-10-potvrdil-spir/) docela průšvih. My, tvůrci webů, bychom si ale nemohli přát přímočarejší vyjádření přání jak mají weby vypadat. A přímo od uživatelů. 

## Accelerated Mobile Pages od Google pro rychlejší zobrazení obsahu

[O AMP jsem psal](http://www.vzhurudolu.cz/blog/40-amp), protože to může být opravdu velká věc. Loni Google přišel s působivými demy, letos by se měl projekt představit naplno. Rychlejší zobrazení obsahu znamená také více zkonzumovaného obsahu, proto je tento projekt pro mobilní Web tak zajímavý.

## SEO Mobilegeddon a konec všech mobilních pochybovačů

[V srpnu](http://blog.bloxxter.cz/mobilni-weby-maji-ode-nynejska-prednost-v-mobilnim-vyhledavani/) Google upravil mobilní vyhledávání tak, aby weby připravené pro mobilní zařízení dostávaly přednost před nepřipravenými. Interně si tenhle termín značím jako konec všech pochyb o potřebě optimalizace webu pro mobilní zařízení. Odškrtnuto, hurá.

## iOS ztrácí globální převahu

Tohle nemůže nikoho šokovat. Vzhledem k cenové politice Apple to znamená jediné – na mobilním webu konečně začínají převažovat běžní uživatelé, kteří si prostě koupí normálně drahé Android zařízení. Podíly mobilních operačních systémů začínají i ve vyspělých zemích odpovídat skutečné struktuře obyvatelstva.

![iOS ztrácí tržní podíly](/assets/img/content/dest/original/ios-konec-dominance.jpg)

## Progressive Web Apps

Webové aplikace, které fungují skoro jako nativní. Je možné je jednoduše připnout na plochu uživatele, mohou běžet offline a posílat notifikace. Přitom neztrácíte výhody webových technologií. Moc zajímavé, tohle se hádám taky ujme. Vycházejí hlavně z technologií [Service Worker,](https://webexpo.cz/praha2015/prednaska/service-worker-nejdulezitejsi-webova-inovace-od-dob-hyperlinku/) [Web Push Notifications,](https://mobiforge.com/design-development/web-push-notifications) a [Web App Manifest](https://mobiforge.com/design-development/web-app-manifests-usher-new-wave-progressive-apps-to-your-homescreen).

## Konec Flashe pro reklamní formáty 

Tohle bylo jasné už od chvíle kdy první iPhony začaly nabírat tržní podíl. Loni se Flashi [vůbec nedařilo](http://www.lupa.cz/n/flash/clanky/), jinak to být nemohlo. Google navíc začal doporučovat HTML5 i pro reklamní formáty. 

## Penalizace webů co obsah schovávají pod reklamu na apky

[Tohle](http://blog.bloxxter.cz/google-penalizuje-mobilni-weby-ktere-tlaci-k-instalaci-aplikace/) ale více než s mobily souvisí s tím, že Google vyhledávač stále více hledí i na uživatelský prožitek. Překrýt obsah webu reklamní vrstvou bylo fuj vždy. Fakt nevím, proč to některé z nás ještě v roce 2015 napadalo.

## Beacons a Physical Web v prohlížeči 

Beacons, Physical Web, Web Bluetooth, Eddystone… pod všemi těmito názvy se skrývá [propojení reálného světa s mobilem](http://jecas.cz/chrome-dev-summit-2015#physical-web). Přijdete do obchodu a mobil vám nabídne otevření webu prodejce. Třeba. Tohle taky nezapadne, vsaďte se. Od loňska [i v některých prohlížečích](http://bkon.com/the-physical-web/browsers/).

## Chrome na Androidu podporuje Network Information API

[navigator.connection](https://mobiforge.com/design-development/html5-mobile-web-network-information-api) je alespoň částečná odpověď na častou otázku „Můžu se prohlížeče zeptat na aktuální rychlost připojení?“. Teď alespoň v nejrozšířenějším mobilním prohlížeči. Prima.