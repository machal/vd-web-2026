---
postID: 232
postTitle: 'Vezme AI vývojářům práci? Zatím to vypadá naopak'
postUrlId: ai-vyvojari-frontkon
postDateTime: 2023-10-16
excerpt: 'V keynote na FrontKonu jsem se zamýšlel nad budoucností frontendové vývojařiny. Bude vypadat úplně jinak než, to jsem si jistý. Zatím se ale zdá, že o práci frontendisti nepřichází. Podívejte se, jak jsem k tomu došel.'
postStatus: Published
authorID: 1
sectionID: 1
category:
  - AI
  - soft
  - netechnické
no_ads: true
include_rss: true
category_highlight: true
og_title: 'Vezme AI vývojářům práci? Zatím to vypadá naopak'
og_description: 'V keynote na FrontKonu jsem se zamýšlel nad budoucností frontendové vývojařiny. Bude vypadat úplně jinak než, to jsem si jistý. Zatím se ale zdá, že o práci frontendisti nepřichází. Podívejte se, jak jsem k tomu došel.'
og_type: article
---

# Vezme AI vývojářům práci? Zatím to vypadá naopak

_(Text vznikl na základě mé keynote pro [konferenci FrontKon](https://frontendisti.cz/konference).)_

Každý vývojář má minimálně dvě povolání. Kromě psaní kódu ještě děláme IT podporu pro své okolí.

Opravujeme rodině tiskárny, zapojujeme modemy, čistíme počítače od nepořádku, který si tam zanesli přílišným sledováním ehm… erotických webů… Ať chceme nebo ne, jednou za čas nám zazvoní telefon a máme prácičku.

Na začátku FrontKonu jsem zeptal, kdo v sále se cítí jako frontendista nebo frontendistka. A pak kdo dělá IT podporu své rodině. Zdálo se mi, že na druhou otázku zvedlo ruku více lidí…

Naše společné dva džoby znamenají dvě věci. Za prvé – máme záložní kariéru.

A za druhé? Všechny nás to spojuje a díky tomu máme rádi stejný humor.

<figure>
<img src="https://res.cloudinary.com/vzhurudolu-cz/image/upload/v1697440561/vzhurudolu-blog/ai-shoot_s4xlbi.jpg" width="1600" height="900" alt="Meme o programátorech, kteří opravují tiskárny">
<figcaption markdown="1">
„Nestřílejte, já jsem programátor.“ – „Výborně, tak nám pojď opravit naše tiskárny.“ – „OK, zastřelte mě.“
</figcaption>
</figure>

Kolem vývoje webů se motám kolem čtvrt století. Za tu dobu došlo k mnoha razantním změnám, ale o revoluci nikdy nešlo. Revoluce ale probíhá teď. Přináší ji aktuální vlna umělé inteligence.

## Přišla AI a všechno změní {#prisla-ai}

Příchod velkých jazykových modelů a dalších forem AI můžeme vnímat jako příležitost, ale také jako hrozbu. Pokud se bavíme o hrozbách, je zábavné a poučné odkazovat se na díla autorů sci-fi, kteří mysleli za nás a dopředu.

V naší kultuře se nejvíc nosí odkazy na filmy, ty všichni známe. Zlý Skynet z Terminátora, který hodlá vyhladit lidsko, si umíme představit.

Moje neoblíbenější zlá AI ale pochází z geniální [Vesmírné odyssey](https://www.csfd.cz/film/5393-2001-vesmirna-odysea/prehled/) Stanleyho Kubricka. Superpočítač HAL-9000 v určité fázi letu vesmírné lodi vyhodnotí lidskou posádku jako hrozbu pro dokončení naprogramované mise. Postupně téměř všechny zlikviduje. Zbývající hrdina s HALem svádí boj na život a na smrt.

I já v sobě cítím znepokojení ohledně vývoje AI. Všechny novinky jsou skvělé, to určitě. Ale nelze nevidět i hrozby pro lidi. Zaměřme se na ty v našem oboru.

Přijdou všichni frontendisti o práci a budou nahrazení AI píšící kód?

Je užitečné si občas představit budoucnost jako temnou vizi. Abych se na něco takového připravil, v jednom ze svých častých experimentů [s ChatGPT](https://chat.openai.com/) jsem si jej napromptoval jako zlou, cynickou a k lidem arogantní vesmírnou superinteligenci. Dal jsem jí za úkol sarkasticky komentovat můj kód.

Začalo to pěkně zvostra:

> Tvůj kód je tak ošklivý, že bych si přál mít oči, abych je mohl obracet v sloup.

Uf…

## Nové možnosti AI jsou úžasné (a vezmou nám polovinu práce)

Moje nevýhoda je, že pořád něco čtu. Takhle jsem se [dočetl](https://github.blog/2023-02-14-github-copilot-for-business-is-now-available/), že 46 % kódu uživatelů [GitHub Copilot](https://github.com/features/copilot) ve všech programovacích jazycích už tvoří umělá inteligence.

V případě uživatelů Javy to je o polovinu více, což se nemůže nikdo divit…

Šéf GitHubu navíc [odhaduje](https://www.freethink.com/robots-ai/github-copilot), že dříve nebo později bude podíl AI kódu přes 80 %. Znamená to, že stroje nám vezmou čtyři pětiny naší práce?

Do toho píšu kód pro webík kamarádky a můj sarkastický HAL-9000 jej komentuje slovy:

> Tohle nazýváš funkcí? Je tak nafouklá, že by mohla mít vlastní gravitační pole.

Chce se mi s tím praštit…

Ze světa ovšem přichází další zprávy o skvělých chystaných vlastnostech AI, které usnadní vývojářům práci. Nebo je prostě možná nahradí, že…

1. Chystaný ChatGPT 4-V (jako Vision) bude umět zpracovat textový obraz. Například tedy [převede náčrtek rozhraní](https://mashable.com/article/wild-ways-chatgpt-vision-being-used) do docela dobře použitelného HTML kódu.
2. [v0.dev](https://v0.dev/t/XNlTLb7) od Vercelu zase vezme práci kóderům uživatelského rozhraní v Reactu. Generuje komponenty prostě na základě textových promptů. A zdá se, že mu docela jde.

Co tedy budou frontendisti a frontendistky dělat, když jiní do rukou dostanou takhle silné nástroje? Do přemýšlení mi ale zase skočí můj HAL-9000 a při pohledu na můj kód prohlásí:

> Logika tvého kódu je tak složitá, že kvantová mechanika u toho vypadá jako hračka.

Kašlu na to, psát kód nemá cenu.

Budou ještě vývojáři k něčemu? Čtu, že zaměstnance StackOverflow ovládla panika, protože po zveřejnění ChatGPT [začal prudce padat počet shlédnutých stránek](https://observablehq.com/@ayhanfuat/the-fall-of-stack-overflow) tohoto kdysi nepostradatelného webu:

<figure>
<img src="https://res.cloudinary.com/vzhurudolu-cz/image/upload/v1697440561/vzhurudolu-blog/ai-stack-overflow_acgmtj.jpg" width="1600" height="900" alt="StackOverflow snížil traffic o jednu třetinu">
<figcaption markdown="1">
Od zveřejnění ChatGPT poklesly page views na StackOverflow o jednu třetinu.
</figcaption>
</figure>

(Mimochodem, jsem z toho tak excitovaný, že na přednášce omylem [přejmenovávám tuto značku na ChatOverflow](https://twitter.com/tomaslitera/status/1712382318063542628). Asi jim tu značku prodám.) 

Tady už jde prostě do tuhého a reální lidé přicházejí o reálnou práci.

K tomu se vynoří moje zlá AI a říká:

> Ach, vývojáři. Jste jako dinosauři, jen s klávesnicemi.

Začínám tomu věřit.

Další špatná zpráva přichází [v grafu od Economistu](https://www.economist.com/graphic-detail/2023/04/14/chatgpt-could-replace-telemarketers-teachers-and-traders), což je zdroj, který se nedá jen tak zpochybnit:

<figure>
<img src="https://res.cloudinary.com/vzhurudolu-cz/image/upload/v1697440561/vzhurudolu-blog/ai-economist_zmda3s.jpg" width="1600" height="900" alt="Graf z Economistu o dopadu AI na různé obory">
<figcaption markdown="1">
Pracovní místa, která budou nejvíc postižená nástupem velkých jazykových modelů.
</figcaption>
</figure>

Soudě podle grafu je vliv na naši profesi více než padesátiprocentní. Hůř na tom budou jen pojišťováci a lidi, kteří dělají nesmyslně komplikované smlouvy.

Podívejme se ale na graf detailněji.

Nemluví se tam o ztrácení práce. Mluví se tam o zrychlování práce. To zní nadějně.

Že bychom ten nástup AI jako profese přecejen zvládli?

## Hrozby jsou hrůzné, ale data jsou data

Na začátku jsem se zmiňoval o hrozbách a příležitostech. Dokud nebude trh webů a webových aplikací plně saturovaný, nás frontendistů a frontendistek bude potřeba stále více. AI nám pomůže dělat více práce za stávajícího počtu lidí.

Vliv AI na frontendový vývoj je tedy možné podobně jako u StackOverflow odsledovat z jediné statistiky – počtu vývojářů na světě. Ten každým rokem vyroste o tři až pět procent.

Šel jsem tedy zkoumat, co se stalo mezi lety 2021 až 2022. To přišel Github Copilot a ChatGPT.

<figure>
<img src="https://res.cloudinary.com/vzhurudolu-cz/image/upload/v1697440561/vzhurudolu-blog/ai-statista_f580jz.jpg" width="1600" height="900" alt="Statista: vývoj počtu vývojářů na světě">
<figcaption markdown="1">
Vývoj počtu vývojářů na světě. Jak to, že furt roste? (Zdroj: [Statista.com](https://www.statista.com/statistics/627312/worldwide-developer-population/))
</figcaption>
</figure>

Stalo se něco nečekaného. Počet vývojářů v roce 2023 narostl rekordně, o celých osm procent.

Jsme zachráněni!?

Nevím. Zlá AI by k tomu totiž mohla dodat:

> Zrychlení práce? To je jen první fáze. Druhá fáze je, když vás zcela nahradím.

Na závěry je brzo. Jak to celé dopadne, teprve uvidíme.

Teď už ale vím, na jaký graf se mám koukat, když chci zahánět nervozitu z vývoje pracovního trhu frontendistů a frontendistek.

I když ale graf nakonec nabere opačný směr, na nás si AI nepřijde. Prostě skočíme na naši druhou kvalifikaci a budeme svému okolí opravovat tiskárny.

![Je to v suchu](https://res.cloudinary.com/vzhurudolu-cz/image/upload/v1697440561/vzhurudolu-blog/ai-tiskarny_mdcsbd.jpg)