---
postID: 258
postTitle: 'AI prý zvládne 80 % psaní a programování… říkají zatím hlavně ti, co nikdy nepsali a neprogramovali'
postUrlId: ai-programovani-psani
postDateTime: 2025-04-14
excerpt: 'Nevěřte lidem, kteří váš obor neznají a věští jeho budoucnost.'
postStatus: Published
authorID: 1
sectionID: 1
category:
  - netechnické
  - ai
  - netechnicke
no_ads: true
include_rss: true
category_highlight: true
og_title: 'AI prý zvládne 80 % psaní a programování… říkají zatím hlavně ti, co nikdy nepsali a neprogramovali'
og_description: 'Nevěřte lidem, kteří váš obor neznají a věští jeho budoucnost.'
og_type: article
---

# AI prý zvládne 80 % psaní a programování… říkají zatím hlavně ti, co nikdy nepsali a neprogramovali

Nevěřte lidem, kteří váš obor neznají a věští jeho budoucnost. Nadšení jasnozřivci se často soustředí jen na výkonnostní a řemeslný kontext vaší práce.

Největší výhodou lidí proti AI je offline.

## Píšu. Ale má v době AI tahle práce ještě smysl? {#psani}

Kromě jiného píšu technické texty. Napsal jsem jich stovky a [několik knížek](https://www.vzhurudolu.cz/ebooky) k tomu.

V poslední době se na nás valí jeden úžasný AI nástroj za druhým. Všechny umí _hlavně_ dobře psát.

Zkuste se teď cvičně zamyslet, jestli tato část mojí práce ještě vůbec dává smysl. Proč bych měl něco psát, když AI umí tvořit texty tak dobře?

<figure>
<img src="https://res.cloudinary.com/vzhurudolu-cz/image/upload/v1744616161/vzhurudolu-blog/ai-smrtka_xtxipr.jpg" width="1600" height="900" alt="AI smrtka nad psavcem">
<figcaption markdown="1">
_Tvá práce je zbytečná, takže jsi tady možná navíc, příteli._
</figcaption>
</figure>

Už jste zamyšlení?

Mohli byste odhadnout, že tato část mé práce už moc smyslu nemá. AI totiž místo mě:

- vygeneruje nápady na články,
- připraví strukturu textu,
- na základě zdrojů ten text napíše,
- na základě jiných zdrojů napodobí můj styl psaní,
- AI mi dá také feedback, opraví chyby,
- další AI  připraví ilustrační obrázky.

Moje práce? Podepsat text, který jsem nenapsal?

Ve výčtu nahoře jsme ale udělali jednu velkou chybu. Neodhadli jsme správně, co přesně dělá člověk, který píše texty. Zredukovali jsme jeho roli do té řemeslné nebo výkonnostní části.

Psaní totiž není jen o ťukání do klávesnice.

## Největší výhoda člověka nad AI? Offline {#web}

Pojďme si teď rozebrat, na co jsme zapomněli, když jsme posuzovali, zda roli člověka, který píše texty, kompletně nahradí AI.

Jako autor textů se musím oborem zabývat. K tomu mi nestačí Googlení, používání AI, musím být napřed. Kdysi jsem hodně školil a přednášel. Mluvil jsem přitom s lidmi, to byste nečekali.

Mluvením s lidmi jsem nacházel témata, problémy, radosti nebo frustrace jiných. Tím jsem si vytvářel ohromnou databanku znalostí a příběhů. Takhle databanka je u mě v hlavě a i když budu opravdu hodně psát, nikdy ji celou v online světě nenajdete.

Jako autor žiju život, tomu také možná neuvěříte. Naprostá většina kontextu mého života se odehrává mimo online svět, mezi lidmi. Stávají se mi historky, zažívám příběhy, formují mě.

Jako autor jsem si díky tomu vybudoval svůj styl psaní a i ten je důvod, proč lidé mé texty rádi čtou. Lidé umí poznat Martina Michálka od generického textu vygenerovaného AI.

## Cizí práci máme tendenci redukovat jen na vnější projevy {#cizi}

Pokud bychom tedy o psaní přemýšleli jako o ťukání do klávesnice, vynechali bychom z této práce velkou část jejího obsahu a kontextů, ve kterých autor žije.

Viděli bychom kontext řemeslný, ale scházel by nám další kontexty – sociální, kreativní, strategický a další, ve kterých nejspíš ještě dlouho nebudou roboti tak silní jako lidé.

Troufli bychom si odhadovat něco, k čemu nám schází informace.

Stejnou chybu dělají různí CEO startupů, nadšení AI konzultanti a jim podobní, když odhadují budoucnost vývojařiny během aktuální vlny AI nástrojů s bezpochyby impozantními výsledky při psaní kódu.

<figure>
<img src="https://res.cloudinary.com/vzhurudolu-cz/image/upload/v1744616161/vzhurudolu-blog/ai-kravatak_jajmmb.jpg" width="1600" height="900" alt="Kravaťák věští">
<figcaption markdown="1">
_Vidím zářnou budoucnost, ve které létající auta vozí programátory na smetiště dějin._
</figcaption>
</figure>

## A co vy, vývojáři? Taky jenom ťukáte do klávesnice? {#tukate}

> 80 % programování prý bude pomocí AI.
> …říkají zatím hlavně ti, co nikdy neprogramovali.

Tohle jsem napsal na různé [sociální](https://www.linkedin.com/posts/martinmichalek_ai-webdev-activity-7313147396157321217-c1_d?utm_source=share\&utm_medium=member_desktop\&rcm=ACoAAAIYHJYBZSP9siKk6AdjAqLpr14snue9t7g) [sítě](https://x.com/machal/status/1907381161241792865). Někde to mělo až stovky tisíc shlédnutí a stovky reakcí. Tak si pojďme říct, proč to není tak jednoduché.

Platí tady to samé jako u psaní. Psaní kódu, které jistě AI velmi ovlivní, není celá vývojařina.

Pokud si myslíte, že programování je jen o psaní kódu, o programování toho moc nevíte.

Pro AI bude těžké komunikovat s ostatními členy týmu, nést v hlavě kontext firmy nebo týmu, nést zodpovědnost a rozhodovat se v tomto kontextu, řešit etiku nebo bezpečnost v kontextu týmu, firmy nebo společnosti. Chodit na školení, konference nebo se nechat mentorovat od člověka…

Stejně tak jiné profese, se kterými nepřicházíte do styku:

- Copywriteři nejsou stroje na psaní textu.
- UXáci nejsou stroje na kreslení wireframů.
- SEO experti nejsou stroje na tvorbu analýz klíčových slov.
- Fotografové nejsou stroje na vytváření hezkých fotek.

Ano, někteří z nich stroje jsou nebo se jim blíží. Schází jim lidská a expertní přidaná hodnota. A ano, stroje vezmou práci strojům.

Nevěřte lidem, kteří váš obor neznají a věští jeho budoucnost.