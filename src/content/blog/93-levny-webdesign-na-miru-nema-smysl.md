---
postID: 93
postTitle: 'Zanikající část webařiny: obyčejné weby a CMS na míru'
category:
  - webdesign
postUrlId: levny-webdesign-na-miru-nema-smysl
postDateTime: 2017-07-23
excerpt: 'Pokud vyvíjíte vlastní řešení na míru každému klientovi za desítky tisíc korun, zpozorněte, protože v mnoha případech to přestalo dávat smysl.'
postStatus: Published
authorID: 0
sectionID: 1
no_ads: false
include_rss: true
category_highlight: true
og_title: 'Zanikající část webařiny: obyčejné weby a CMS na míru'
og_description: 'Pokud vyvíjíte vlastní řešení na míru každému klientovi za desítky tisíc korun, zpozorněte, protože v mnoha případech to přestalo dávat smysl.'
og_type: article
---

# Zanikající část webařiny: obyčejné weby a CMS na míru

Webdesign sice [neumírá](http://www.ilincev.com/web-design-je-mrtvy), ale velký kus koláče trhu, o který se webaři dělí, zaniká. A brzy zaniknou další. Pokud vyvíjíte vlastní řešení na míru každému klientovi za maximálně desítky tisíc korun, zpozorněte, protože v mnoha případech to přestalo dávat smysl. 

Kdo nám to tady požírá koláčky? Cloudové služby a hotová řešení. Řeknu vám tři příběhy, na které jsem narazil v poslední době.

## Začínající lesní školka: Má smysl jí dělat web na míru? Ani náhodou

Jedna známá potřebovala informovat zájemce o svůj dětský klub, což se nejlépe dělá na webu. Poptala webaře ve své lokalitě. Dostala dvě nabídky na vytvoření webu na míru. Za pět a za dvacet tisíc. 

Sedl jsem si k Webnode a za jednu hodinu ji připravil kostru webu na hotové šabloně. V druhé hodině jí sepsat doporučení, co má dělat: zaplatit si doménu, pořídit si kvalitní fotky a v případě, že bude chtít web používat jako prodejní nástroj i další věci a na koho se obrátit. Vše ostatní si „klientka“ zvládla obstarat sama. 

<div class="related" markdown="1">
- [Frontend Garden: Webdesign bez kódu](https://frontend.garden/webdesign-bez-kodu/)
</div>

Když začínáte s lesní školkou, restaurací nebo kadeřnictvím, myslím si, že to poslední do čeho byste měli investovat je čas webového designéra a vývojáře. Online redakční systémy jsou dnes na takové úrovni a poskytují takovou škálu funkcí a předpřipravených šablon, že by to byl obvykle jen drahý luxus. 

Jediné, co provozovatel malého podnikání potřebuje, je poradce nebo koordinátor. Někdo, kdo vám pomůže s volbou systému, vybere správnou šablonu, poradí s prvními kroky v marketingu a doporučí copywritera, fotografa a další, když se byznys rozjete. Člověk s hodinovkou v řádech tisíců se myslím vyplatí i těm nejmenším klientům. 

Řešení: Hotové CMS jako [Webnode](https://www.webnode.cz/), [Solidpixels](https://www.solidpixels.cz/), Wix a tak dále. A odborný poradce a koordinátor k tomu.


## Menší cestovka: Má smysl pro ni vyvíjet online systém na míru? Nemyslím si

Můj první klient a stále aktuální je ostravská cestovka. Kolegové pro ni už hodně přes 10 let vyvíjejí vlastní redakční systém. Cestovka má prostředky za zaplacení dejme tomu jednoho úvazku kvalitního webmastera – vývojáře, kodéra a designéra v jednom. A protože se vyvíjíme vpřed, největší část vyčerpá vývojář. 

Jenže i přes nezměrnou energii, kterou do systému kolegové vkládají, systém zastarává. Hromadí se technický dluh a stále bude, dokud cestovka nezačne investovat dvoj- nebo třínásobek peněz do vývoje.

Ale říkáme si: Má malá cestovka opravdu investovat peníze do vývojařiny na míru? Může být v investici do programování její přidaná hodnota? Těžko. Hlavně pokud to srovnám s možnou investicí stejných peněz do kvalitního marketingu.

Možné řešení: Hotový systém jako [Pear](http://www.pear.cz/), [Anchoice](https://www.anchoice.cz/) a tak dále a ušetřené peníze dát do kvalitního webu a marketingu.

## Vlastní redakční systémy ve webových studiích: Vážně se to klientům vyplatí? 

Vídám to často. Někdy to má smysl, většinou ale… víte co. 

Hej vy všichni, kteří jste si tento měsíc řekli, že „už dost bylo WordPressu, pojďme si napsat vlastní CMS“… Prosím dejte si předtím dlouhou procházku a pak studenou sprchu. Opravdu to chcete? Opravdu je vaše CMS tak unikátní a opravdu máte tolik klientů, aby vám to zaplatilo kvalitní vývoj? Opravdu se jednotkám vašich klientům vyplatí investovat do kvalitního vývoje, který je stále dražší? 

Ale opravdu *kvalitního* vývoje. Protože nekvalitní vývoj je sice dobrá krátkodobá výhoda, ale jednou to praskne. A bude to porádná šupa, to vám řeknu. A další klienty to přesune k někomu, kdo dělá kvalitní práci na hotových řešeních.

Řešení: Studená sprcha a návrat k WordPressu, Drupalu a dalším.

## Systémy designu

Podobný trend jako u redakčních systémů nás v budoucnu čeká se [systémy webového designu](http://www.vzhurudolu.cz/prirucka/pattern-lab). Vlastní systém designu potřebují středně velké a velké instituce. Ale vyplatí se těm menším z nich vytvářet systém designu  z nuly? Nemyslím si. Velkou část základů takového systému půjde postavit na Bootstrapu, Foundation nebo nových frameworcích pro design, které ještě nevznikly. 

## Přijdou tedy někteří webaři o práci?

Někteří ano. Seberou jim ji šablonové produkty, hotová řešení a cloudové služby. 

Ale práci si zase najdou. Ve firmách pracujících pro větší klienty, jejichž potřeba tvorby webových aplikací naopak šíleně roste. Nebo se naučí něco o marketingu, copywritingu či pracovat s hotovými řešeními. V poradenství pro malé a střední klienty je rozhodně velká budoucnost.

Pokud projekt, na kterém děláte, stál [méně než 100 tisíc korun](https://mladypodnikatel.cz/jan-rezac-pod-100-tisic-korun-se-neda-kvalitni-web-vytvorit-t12421) a stavěli jste ho celý na vlastních řešeních, zamyslete se nad tím. Možná prostě věnujete svůj drahocenný čas práci na jedné z výjimek. Ale možná taky ne.

Weboví řemeslnící se přesouvají se od tvorby neunikátních řešení na míru k tvorbě komplexních systémů a aplikací.