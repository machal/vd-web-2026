---
postID: 85
postTitle: 'Výsledky dotazníku: Jak se my, webaři a webařky, vzděláváme?'
category:
  - nastroje
postUrlId: vzdelavani-vysledky
postDateTime: '2017-02-19 00:00:00'
excerpt: 'Nejvíce pomocí krátkých textů a videí. Fyzické knížky ani prezenční kurzy zatím jejich elektronické alternativy neporazily. Vzdělávání si účastníci většinou objednávají i platí sami.'
postStatus: Published
authorID: 0
sectionID: 1
no_ads: false
og_title: 'Výsledky dotazníku: Jak se my, webaři a webařky, vzděláváme?'
og_description: 'Nejvíce pomocí krátkých textů a videí. Fyzické knížky ani prezenční kurzy zatím jejich elektronické alternativy neporazily. Vzdělávání si účastníci většinou objednávají i platí sami.'
og_type: article
---

# Výsledky dotazníku: Jak se my, webaři a webařky, vzděláváme?

Nejvíce pomocí krátkých textů a videí. Fyzické knížky ani prezenční kurzy zatím jejich elektronické alternativy neporazily. Vzdělávání si účastníci průzkumu většinou objednávají i platí sami. A právě teď by se chtěli vzdělávat hlavně v UX a Javascriptu. Zajímavých informací  mě ale z dat vyšlo více. Čtěte dál.

<!-- AdSnippet -->

[Dotazník](https://goo.gl/forms/86NKc9zI7LiUxmFz1) jsem v lednu šířil [na blogu](/blog/81-dotaznik-vzdelavani) a na sociálních sítích. Díky všem za vyplnění a hlavně za sdílení! Přišlo totiž krásných 475 odpovědí. 

## Kdo dotazník vyplnil?

Ve velké většině od vývojářů a kodérů všeho typu, což bylo samozřejmě způsobeno distribucí na sítích Vzhůru dolů. Data jsou ovlivněná také tím, že odpovídali hlavně lidé z menších firem nebo volnonožci a jak v textu zjistíte i lidé aktivní při výběru vzdělávání.

![Obrázek: věk, firma a pozice účastníků.](/assets/img/content/dest/blog/vzdelavani-respondenti.webp)

- Věková kategorie: vede 26-35 (57 % odpovědí), pak 18-25 (26 %) a 36-45 let (14 %).
- Velikost firmy: volná noha (34 %), do 20 lidí (27 %), 21-50 lidí (14 %), 51-100 (4,8 %), více než 100 (20 %).
- Pracovní pozice: webový vývojář (44 %), frontend kodér (24 %), UX designér (11 %), grafik (4 %) a mezi ostatní se přihlásilo 19 %.

## Způsoby vzdělávání

Ptal jsem se nejprve na všechny formy vzdělávání používané za poslední rok a pak na tři, které lidem vyhovují nejvíce. Nejvíce používané a také nejvíce vyhovující jsou krátké texty: články, tutoriály, a weby typu Stack Overflow.

![Obrázek: Používané a vyhovující způsoby vzdělávání.](/assets/img/content/dest/blog/vzdelavani-formy.webp)

- Nejvíce využívané jsou tedy krátké texty (96 %), videa (78 %), sociální sítě a online diskuze (62,5 %), nad polovinu se dostaly ještě ebooky (51 %). V grafu je to tmavě zelený sloupec.
- Zajímavější jsou nejvíce vyhovující: krátké texty (79 %), videa (47 %), dlouho nic a pak ebooky, knížky a online kurzy (vše kolem čtvrtiny respondentů). V grafu je to znázorněno světlejší zelenou.
- Zajímaly mě i případné rozdíly mezi využíváním formy a tím jak forma lidem vyhovuje. Jednoznačně nejlepší poměr  mě ukazují krátké texty (kolem 80 % „spokojenosti“). Nad polovinou jsou ještě videa, kurzy všeho druhu, ebooky a knížky. Naopak mě překvapilo, jak špatný poměr mají podcasty (27 %) a newsletttery (19 %). U sociálních sítí a diskuzí (27 %) jsem to naprosto očekával, protože bývají plné šumu a jen málokteré jsou kvalitně moderované. V grafu je to žlutá barva.
- Ebooky i fyzické knížky jsou na tom s popularitou v této specifické skupině stále půl na půl. 
- Když ve statistikách vyhovujících typů vzdělávání sečteme všechny typy prezenční kurzů (vyhovují 172 respondentům), stále mírně vedou nad online kurzy (110). 

## Kdy je pro tebe ideální čas na vzdělávání?

Lidé měli na výběr jen jednu variantu. 

* Polovině respondentů (49 %) na čase pro vzdělávání nezáleží.
* Pokud lidé výrazně preferují čas, pak 30 % v pracovních hodinách a 14 % ve všední den po práci. 
* Víkendové vzdělávání preferuje jen asi 7 % respondentů.

## Vzpomeneš si na jeden až tři weby, kam často chodíš za obsahem ze svého oboru?

Lidé mohli vyplnit cokoliv. Zajímala mě znalost značky.

- Často opakované jsem počítal:  Smashing Magazine 55×, CSS Tricks 36×, Medium.com 32×, Ječas 23×, Zdroják 28×, Nette web a forum 18×,  W3Schools.com 13×, Sitepoint 13×, Nielsen Norman Group 6×, Github.com 8×, Ilincev.com 8×, developer.mozilla.org 6×. „Vyhrálo“ by Vzhůru dolů (69×), ale ovlivněné je to samozřejmě šířením v kruzích mých čtenářů. Nepočítám to, ale i tak díky. :)
- Oblíbené jsou také různé agregátory: 16 lidí uvedlo X,  7 Facebook a 4 RSS.
- Asi třetina lidí neuvedla žádný konkrétní web.

## Upřednostňuješ pro vzdělávání svůj mateřský jazyk před angličtinou?

Lidé museli vybrat jednu ze tří možností. 51 % mateřský jazyk neupřednostňuje,  18 % ano. U ostatních záleží na situaci.

<!-- AdSnippet -->

Další čtyři otázky shrnu na následujícím obrázku. Detaily si pak můžete přečíst pod ním.

![Obrázek: Další čtyři otázky](/assets/img/content/dest/blog/vzdelavani-dalsi.webp)

## Kdo ti nejčastěji vzdělávání platí?

Lidé si mohli vybrat „já“, „zaměstnavatel“ nebo napsat „ostatní“.

* Skoro tři čtvrtiny si platí vzdělávání sami. 22 % to platí zaměstnavatel. 
* Co je těch 5 % pro ostatní? U některých kombinovaná možnost „knížky já, kurzy zaměstnavatel“. Většinou šlo ale o respondenty, kteří za vzdělávání nic neplatí.

## Kdo je nejčastěji prvotním impulsem pro objednání vzdělávání?

Lidé si mohli vybrat jednu z možností: „já“, „kolegové“, „šéf, zaměstnavatel“ nebo napsat „ostatní“.

* 92 % účastníků průzkumu je samo sobě prvotním impulsem. Pro 4 % to jsou kolegové a 3 % šéf nebo zaměstnavatel.

Stejně jako u předchozí otázky se to úplně neshoduje s mou praxí. Odhaduji, že čtvrtinu lidí na školení přihláší kolega nebo kolegyně. I tady došlo ke zkreslení průzkumu: vyplňovali jej zřejmě lidé, kteří jsou co do vzdělávání velmi aktivní.

Hraje tady také faktor definice „vzdělávání“. U objednání ebooku nebo čtení článků jsme sami impulsem. U kurzů budou firemní kolegové hrát větší roli. Prostě jsem se špatně ptal.

## Co tě nejvíc motivuje pro objednání vzdělávání?

Lidé si mohli vybrat jednu z variant.

* „Zvědavost, baví mě učit se.“ vybralo 40 % a „Chci dělat lepší práci“ pak 36 %. 
* Menší počet chce poznat „jak to dělá někdo jiný“ (9 %) nebo je motivován uměním někoho jiného: „Někdo umí něco co já ne a to mi vadí.“ (7 %) 
* Pragmatický motiv „Více umím, dostanu více zaplaceno“ uvedla jen čtyři procenta lidí. 
* Mezi ostatními odpovědi pak lidé obvykle zmiňovali kombinaci všech zmíněných faktorů.


## Kolik peněz odhadem v posledním roce tvoje vzdělávání stálo?

Lidé si mohli vybrat jednu z variant.

* Kolem dvou třetin lidí v posledním roce investovalo částu do 20 tisíc Kč. Desetina mezi 20 a 50 tisíci Kč. 12 % nic a 9 % nemá přehled.

## Odmítl ti někdy zaměstnavatel zaplatit vzdělávání? Proč?

Tady přišlo 210 odpovědí, z toho přibližně čtvrtině někdy zaměstnavatel zaplatit vzdělávání odmítl.

* Nedostatek financí nebo omezený rozpočet pak jako důvod uvedlo 30 lidí.
* Vysokou cenu jako důvod odmítnutí uvedlo 12 lidí. Obvykle byly uváděny konference a kurzy.
* Neshodu tématu školení s využitím v práci jako důvod uvedlo 8 lidí.

## Jaké téma pro vzdělávání tě právě teď zajímá?

Lidé opět mohli vyplnit cokoliv. Z 226 odpovědí opět vybírám často se opakující témata: vše související s UX (40×), Javascript (45×), React (37×), CSS (21×), Vue (8×), SVG (14×),  Angular 2 (12×), PHP (12×).


## Jak si výsledky interpretuji pro sebe a Vzhůru dolů?

Jasně, ptal jsem se kromě jiného proto, abych si ujasnil, po jakých formách obsahu v příštích letech sáhnout. Víte, že se tvorbou vzdělávacího obsahu pro webaře dost intenzivně zabývám a že zkouším různé možnosti: články, veřejné i firemní kurzy, ebooky, videa a teď i podcast.

<!-- AdSnippet -->

Snažím se proto najít optimální kombinaci forem, tak abych obsahem zdarma posunoval znalosti celé komunity a to financoval placeným obsahem pro menší skupinu lidí. Pojďme tedy vzít jednotlivé formy a co jsem se o nich dozvěděl díky dotazníku:

- [Krátký text typu články](/): věděl jsem, že text internetu kraluje, ale čekal jsem ještě větší zájem o videa. 
- [Videa](https://www.youtube.com/channel/UCOrzIFsC4ks484LbT_BO7gQ): Budoucnost poměrně jasně vidím v kombinaci textu s krátkými videi, v tomhle směru bude bezplatná část obsahu na Vzhůru dolů dále růst.
- [Ebooky](/ebook) a knížky: V téhle specifické skupině lidí jsem čekal větší preferenci elektronických knížek. Tištěné knihy ale nevymírají, to vím i z rozhovorů s některými z vás. A já sám se jako čtenář po čistě ebookovém období ke knížkám zase vracím.  Už asi můžu slíbit, že v tomhle směru ode mě brzy můžete čekat nějakou aktivitu.
- [Kurzy](/kurzy): čekal jsem, že přezenční dostanou na frak od online kurzů, ale zase tak jednoznačné to není. Každá z obou forem má něco do sebe pro různé lidi a různá témata. Věřím online kurzům jako levnější alternativě pro specifičtější témata.
- [Podcast](/podcast): velké překvapení pro mě je, jak málo vlastně webařům podcasty vyhovují. Nicméně jsou ale třeba pro rozhovory u mě už naprosto nezastupitelné. Podcasty rozhodně dál točit budu, včetně audioverzí některých článků. Je to však pro mě, stejně jako podobně dopadnuvší [newslettery](/email) spíše doplňková aktivita.

Ještě jednou všem děkuju za vyplnění a šíření dál.