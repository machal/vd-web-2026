---
postID: 30
postTitle: 'Prohlížeč Spartan webaře rozhodně nenaštve'
postUrlId: spartan-webari
postDateTime: '2015-01-26 00:00:00'
excerpt: 'Asi už víte, že Microsoft bude do přicházejících Windows 10 montovat zcela nový prohlížeč. V tuhle chvíli se o něm mluví jako o „Spartanu“.'
postStatus: Published
authorID: 1
sectionID: 1
og_title: 'Prohlížeč Spartan webaře rozhodně nenaštve'
og_description: 'Asi už víte, že Microsoft bude do přicházejících Windows 10 montovat zcela nový prohlížeč. V tuhle chvíli se o něm mluví jako o „Spartanu“.'
og_type: article
---

# Prohlížeč Spartan webaře rozhodně nenaštve

Asi už víte, že Microsoft bude do přicházejících Windows 10 montovat zcela nový prohlížeč. V tuhle chvíli se o něm [mluví jako o „Spartanu“](http://blogs.msdn.com/b/ie/archive/2015/01/22/project-spartan-and-the-windows-10-january-preview-build.aspx) .

Bude to evidentně *chromofonní*, supermoderní prohlížeč. Jak v podpoře technologií tak i ve vzhledu rozhraní připomínající právě ve své době revoluční přístup Chrome. I Microsoft prostě objevil sílu *spartánského* rozhraní.

## Proč to Microsoft dělá? 

Internet Explorer je zatížený dost frustrující potřebou zpětné kompatibility s prapodivně stavěnými korporátními systémy a využívajícími prapodivné technologie od – *ehm* – Microsoftu.

Druhý a třetí důvod bude ve značce. MSIE má mezi vývojáři a významnou části uživatelů renomé Zemana v pražské lumpenkavárně. Trend klesajícího tržního podílu nezastavil ani ten ohromný kus práce co na Exploreru v posledních letech chlapci a děvčata odvedli. Ze Zemana prostě sympaťáka neuděláš.

A samozřejmě, existence prastarých korporátních systémů – nebo spíše způsob jakým je vývojáři vytvářeli a spravovali – komplikuje radikálnější odříznutí od historie. Microsoft oznámil, že ve Windows 10 bude Internet Explorer dál přítomný, jen ho prostě budete muset trochu hledat. 

![Spartan, zdroj: Microsoft.com](/assets/img/content/src/spartan.jpg)

## Internet Explorer zůstává

Explorer, který v systému asi zůstane jako druhý prohlížeč, bude samozřejmě dále podporovat prastaré technologie typu ActiveX nebo VBScript a obsahovat původní renderovací jádra od IE5.5 dále. Takže ani pokud jste vyprodukovali fakt děsivý kus webového software využívající proprietální technologie, skok z okna zatím neplánujte.

Ostatně i Spartan bude možné přepnout do staršího vykreslovacího režimu. Ovšem jen ručně, zřejmě [pomocí Enterprise módu](http://blogs.msdn.com/b/ie/archive/2014/04/02/stay-up-to-date-with-enterprise-mode-for-internet-explorer-11.aspx) a bez podpory oněch navázaných technologií typu ActiveX.

Důležité ale je, že pro všechny veřejné weby bude Spartan využívat pouze „Edge” vykreslování, takže není možné po něm chtít vykreslovat prezentační web třeba jako IE8. Nenapadá mě ale situace, ve které by to u rozumně tvořeného webu mělo vadit. Spartan bude prostě další *něco-jako-Chrome* prohlížeč.

## Výsledek? Dobrá zpráva skoro pro všechny

Patříte do skupiny „mám veřejný web a nechávám jej v Exploreru vykreslovat ve starém vykreslovacím režimu“? Pak je čas změnit uvažování o webu. No fakt.

Všech ostatních by se tahle novinka neměla dotknout nijak negativně. Samozřejmě je otázka co a jak bude ve finále Spartan umět. Odlišnosti od Chrome/Firefoxu tam jistojistě budou a pokud při vývoji používáte netriviální technologie, Microsoft se nám postaral o další prohlížeč k testování.

Teď předpokládám, že to Microsoft nepodělá – ostatně nemám důvod si to myslet. Pak během několika nejbližích let nahradí ve statistikách návštěvnosti všechny Explorery moderní Spartan a život webového vývojáře bude zase o fous příjemnější. Muhehe.