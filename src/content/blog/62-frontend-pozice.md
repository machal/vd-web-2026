---
postID: 62
postTitle: 'Pracovní pozice kolem frontend kodéřiny a bludy v pracovních inzerátech'
category:
  - netechnicke
postUrlId: frontend-pozice
postDateTime: 2016-06-19
excerpt: 'V pracovních pozicích nějak se dotýkajících webové kodéřiny je trochu zmatek. Tady je pár poznámek k tématu.'
postStatus: Published
authorID: 0
sectionID: 1
no_ads: false
include_rss: true
category_highlight: true
og_title: 'Pracovní pozice kolem frontend kodéřiny a bludy v pracovních inzerátech'
og_description: 'V pracovních pozicích nějak se dotýkajících webové kodéřiny je trochu zmatek. Tady je pár poznámek k tématu.'
og_type: article
---

# Pracovní pozice kolem frontend kodéřiny a bludy v pracovních inzerátech

V pracovních pozicích nějak se dotýkajících webové kodéřiny je trochu zmatek. Tenhle článek je tak trochu pro lidi z HR oddělení a vlastně všechny co zaměstnávají webové vývojáře. 

Mezi těmi co nějakým způsobem pracují s HTML/CSS samozřejmě dominuje obecný *vývojář* jen zaměřený na konkrétní programovací jazyky. Specializovanější *frontend kodér* je méně častý. *Frontend designér* zatím vyloženě vzácný kousek.

![Webový vývojář, frontend kodér, frontend designér](/assets/img/content/dest/frontend-prace.svg)

## Webový vývojář

Prostě programátor. U Javascriptového vývojáře se znalost frontend prostředí očekává skoro vždycky. Základy HTML/CSS jsou ale potřeba i u tradičně backendových jazyků – u nás odhaduji, že vede PHP, následované Javou a .NET. 

## Frontend kodér

Specializuje se na HTML/CSS. Z Javascriptu ho nebo ji zajímá především prezentační logika. Tedy [*view* ano, *model* už moc ne](https://www.zdrojak.cz/clanky/uvod-do-architektury-mvc/). Oproti vývojářům se očekává větší cit pro design a odborné znalosti typografie. Dobrý kodér vám především – narozdíl od mnohých vývojářů – nezkazí dobře udělaný design. Podívejte se co všechno [by měl kodér umět](/prirucka/webovy-koder). A ano, je to opravdu [kodér, nikoliv vývojář](/blog/42-frontend-koder-vyvojar).

## Frontend designér

Člověk co umí navrhnout uživatelské rozhraní a zároveň jej prototypovat nebo implementovat. Jako samostatná pozice zatím jen vzácně. Firmám, které dosud nemají UX oddělení, by ale takový člověk mohl ušetřit dost nervů s uživatelským rozhraním interních aplikací. Je to technik, takže do technických firem zapadne. Zároveň ale o designu ví docela dost. 

Frontend designérů je malinko. Občas si dělám legraci, že v ČR jsme zatím [s Adamem Kudrnou](/blog/55-adam-kudrna-rozhovor) dva. Ale nedávno jsem našel inzerát, kde hledali dalšího. Takže brzy budeme tři! ;)

## Časté bludy v personálních inzerátech

1. „HTML programátor” neexistuje. Tímhle titulem se vám povede jediná věc – urazit autory HTML a programátory ve dvou slovech. Vy ale do firmy zřejmě hledáte frontend kodéra.
2. „Webmaster“ už je taky přežitý. Nejspíš hledáte programátora co velmi dobře rozumí frontendu, UX a marketingu. Jestli ho najdete, je to vzácný kousek. Važte si ho.
3. „Webdesignér“ je na tom podobně. Před 10 lety bylo jasné co chcete, dneska už bude název pozice vnímat grafik, designér nebo programátor jinak. Pokud hledáte někoho, kdo píše CSS a navrhuje design, hledáte „frontend designéra“.
4. Když už hledáte „webového vývojáře“, zmiňte rovnou jazyk. Ono je PHP, Javascript, Java nebo Ruby trochu jako náboženství. Programátoři mezi nimi moc nekonvertují, natož po přečtení vašeho inzerátu. Správně tedy „PHP vývojář“ nebo třeba „Ruby programátor“. Programátorovi bude obecné „hledáme webového vývojáře“ znít nekonkrétně a neprofesionálně.
5. „Frontend vývojář“ je samozřejmě možný, jen nejspíš hledáte „Javascriptového vývojáře”. Nespleťte si ho se zmíněným [frontend kodérem](/blog/42-frontend-koder-vyvojar).

## CSS = design. Není to programovací jazyk

Ještě jednu poznámku si neodpostím. Když tak procházím pracovní inzeráty, ukazuje to místy dost nevalnou úroveň kamarádění vývojářských týmů se světem designu. 

<blockquote class="twitter-tweet" data-lang="en"><p lang="cs" dir="ltr">CSS = design. Není to programovací jazyk. <br><br>Hledáte někoho „s výbornou znalostí PHP, JS a CSS“ a nepožadujete designérské dovednosti? Chyba.</p>— Martin Michálek (@machal) <a href="https://twitter.com/machal/status/742245134096596992">June 13, 2016</a></blockquote>
<script async src="https://platform.twitter.com/widgets.js" charset="utf-8"></script>

Ano, CSS můžete používat jen pro implementaci designu. Lidé co píší styly vždy designérské myšlení nemají. Skoro vždy ale ke škodě výsledku. Pouhý implementátor, který o designu nic neví, dokáže zadání od designéra více či méně pokazit. Na straně designéra či grafika pak také vzniká potřeba děsně neefektivního doslovného zadání.

Snad každý designér mi to potvrdí. Mít kodéra nebo kodérku, který o designu něco ví, mnohé si umí domyslet a mnohé dokáže sám navrhnout, je k nezaplacení.

Pokud se považujete za borce v CSS, za znalost základů [UI designu](https://en.wikipedia.org/wiki/User_interface_design) vám zaměstnavatelé budou snášet modré z nebe. Neznamená to, že musíte dělat uživatelské testování a znát byznys firmy. Nejste UX designéři. Ale s grafikou, typografií a návrhem uživatelského rozhraní obecně byste rozhodně kamarádit měli. 

## Pište „frontend“, raději než „front-end“ nebo „front end“

A když už jsme u textu pracovních inzerátů — v českém textu to pište jako „frontend“. Dohromady to vyslovujeme, takže psáno „front end“ to vypadá divně. Pomlčka uprostřed slova zase není moc obvyklá, takže „front-end“ taky vynechejte. V angličtině je to samozřejmě jinak.