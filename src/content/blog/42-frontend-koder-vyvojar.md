---
postID: 42
postTitle: 'Frontend vývojář a frontend kodér'
category:
  - css
postUrlId: frontend-koder-vyvojar
postDateTime: 2015-11-27
excerpt: 'Frontend vývojář má blíž k Javascriptu a frontend kodér k CSS. Specializace na frontendu je nutná.'
postStatus: Published
authorID: 1
sectionID: 1
no_ads: false
include_rss: true
category_highlight: true
og_title: 'Frontend vývojář a frontend kodér'
og_description: 'Frontend vývojář má blíž k Javascriptu a frontend kodér k CSS. Specializace na frontendu je nutná.'
og_type: article
---

# Frontend vývojář a frontend kodér

Univerzální frontendista je velmi vzácný. Je potřeba rozlišovat mezi frontend kodérem, který má blíž k designu, a frontend vývojářem, což je víceméně programátor. Potřebujeme oba. Hledal jsem alternativu k zastaralému pojmenování „kodér“, ale z mnoha důvodů u něj zůstávám.

## „Frontendista je přeci jen jeden!“

Není. Pokud chce člověk dělat webový frontend dobře, musí si  – zjednodušeně řečeno – vybrat Javascript nebo CSSko. Zvládat současný javascriptový svět a do toho [responzivní design](/kurzy/responzivni-design), typografii, [SVG](/prirucka/svg) a další specifické [znalosti frontend kodéra](/prirucka/webovy-koder)… taky si zkoušíte představit křížence Batmana se Spidermanem?

## Není to „kodér“ ale „frontend kodér“ 

Mám mírnou nechuť používat pojem „kodér“. [Mnoha lidem](https://twitter.com/0ndras/status/667703188179591170) dnes stále asociuje lidský převodník z PSD do HTML. Dnešní náplň kodérovy práce je výrazně jiná. A proto ta tendence hledat jiné pojmenování.

Dlouho se mi líbilo označení co používají v Seznamu – „UI vývojář“. Jenže, vývojář je kodér co programuje. CSSko je kód, ale ne programování. Ano, kodér občas něco naprogramuje, ale jeho doména je jinde. Proto – prosím vás – dost už s těmi „HTML programátory“!

Občas používaný „UX vývojář“ je na tom ještě hůř než ú-í-čkař. Nakódovat uživatelský prožitek? To raději pást a dojit kočky.

Kodér je navíc v Česku perfektně zavedený:

![Anketa o „kodérovi“ na Facebooku](http://www.vzhurudolu.cz/assets/img/content/dest/koder-fb-anketa.webp)

Právě proto zůstávám u kodéra. Pro sebe si ho nyní přesněji definuji jako „frontend kodér“. Protože „kodér“ je popis typu profese, ne pojmenování konkrétní pozice. Programátor v Cobolu je totiž taky kodér, že ano. „Frontend kodér“ je perfektně pozicovaný ke svému programátorskému kolegovi „frontend vývojáři“. 

Jen pro pořádek – sám sebe označuji za „frontend designéra“, protože rozhraní kromě implementace minimálně zčásti i navrhuji.

## „My ale frontend kodéra nepotřebujeme!“

Je to možné, ale málo pravděpodobné. 

Mnoho frontend kodérů utíká v poslední době k Javascriptu, který je prostě v módě. Předtím podobně k UX. Na trhu je frontend kodérů málo. To ale neznamená, že nejsou potřeba:

<blockquote class="twitter-tweet" data-lang="en"><p lang="cs" dir="ltr"><a href="https://twitter.com/machal?ref_src=twsrc%5Etfw">@machal</a> My nemuzeme uz tak 3 mesice sehnat kvalitniho kodera. Fakt &quot;jenom&quot; kodera. Nedostatkovy zbozi.</p>&mdash; Petr Brzek (@PetrBrzek) <a href="https://twitter.com/PetrBrzek/status/668189571717402625?ref_src=twsrc%5Etfw">November 21, 2015</a></blockquote>
<script async src="https://platform.twitter.com/widgets.js" charset="utf-8"></script>

Snad se shodneme na tom, že na kvalitě uživatelského rozhraní závisí úspěch nebo neúspěch naší práce. Ano? Pak pokud v práci navrhujete nebo jen implementujete uživatelské rozhraní, bez frontendisty s citem pro design se neobejdete. 

Frontend vývojář je programátor. Javascriptová obdoba péhápkáře. A jen málokterý je schopný s citem pracovat s uživatelským rozhraním. Prostě se jen programátoři posunují od backendu na frontend.

Frontend kodéry branže potřebuje a potřebovat bude. Takže, milé frontendistky a milí frontendisti, pokud vás baví design, úplně v klidu zanechte studia Javascriptu a zkuste se [vylepšit v CSS](/kurzy/webovy-frontend), [v optimalizaci rychlosti načítání](/kurzy/pokrocily-responzivni-design) nebo třeba v typografii.