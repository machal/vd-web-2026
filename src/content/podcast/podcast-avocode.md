---
postID: 99
postTitle: 'Podcast: S Vuem z Avocode o nástrojích mezi designéry a vývojáři'
category:
  - webdesign
postUrlId: podcast-avocode
postDateTime: 2017-12-17
excerpt: 'Konec Photoshopu v Čechách? Pro webdesign snad už ano.'
postStatus: Published
authorID: 1
sectionID: 1
no_ads: false
og_title: 'Podcast: S Vuem z Avocode o nástrojích mezi designéry a vývojáři'
og_description: 'Konec Photoshopu v Čechách? Pro webdesign snad už ano.'
og_type: article
---

# Podcast: S Vuem z Avocode o nástrojích mezi designéry a vývojáři

Avocode je skvělý software pro usnadnění spolupráce mezi vývojáři a designéry. A víte, co je ještě lepší? Že jeho autorský tým sídlí v kubistické vile kousek od oblíbeného hřiště našich dětí na pražské Výtoni. 

Samozřejmě jsem neváhal a vydal se (bez dětí) udělat rozhovor s Vuem, který je šéfem firmy. Byl jsem zvědavý nejen na budoucnost Avocode, ale taky jeho názor na dnešní trh nástrojů pro webové designéry.

Vyšel z toho rozhovor, ze kterého mám velkou radost a kterému bych děsně rád přilepil podtitul „Konec Photoshopu v Čechách". 

<p class="podcast">
Podcast: <a href="https://soundcloud.com/vzhurudolu/avocode" data-id="370020830">S Avocode o nástrojích mezi designéry a vývojáři </a>
</p>

## Obsah {#obsah}

1. Vu říká, že Avocode řeší „strašně neefektivní workflow mezi designéry a vývojáři" ([text](#prepis-1))
2. Na menších nástrojích jako CSS Hat a dalších tým vydělal Milion dolarů.  Používalo je 200 tisíc vývojářů na celém světě. Ale je to už uzavřená kapitola  ([text](#prepis-2))
3. Nástroje pro návrh webů: Photoshop je pro webdesign z dlouhodobé perspektivy mrtvý, nahrazuje jej Sketch a Adobe XD  ([text](#prepis-3))
4. Adobe XD je rychlejší a má širší záběr než Sketch  ([text](#prepis-4))
5. Objevují se další nové zajímavé nástroje pro designéry: Figma nebo InVision Studio ([text](#prepis-5))
6. Neohrožuje pád Photoshopu právě Avocode? ([text](#prepis-6))
7. Avocode jako hub pro vývojáře  ([text](#prepis-7))
8. Konkurence: Zeplin, Sympli a InVision Inspect. Co si o ní Vu myslí? Čím se Avocode liší?  ([text](#prepis-8))
7. Integrace Avocode s editory kódu: vlastnost, kterou konkurence nemá  ([text](#prepis-9))
8. Systémy designu: Ano, jsou budoucnost a Avocode v nich vidí příležitost  ([text](#prepis-10))
9. Co plánují v nejbližší době? Upload Sketch souborů, Dropbox, zrychlení a další formáty jako Adobe XD  ([text](#prepis-11))
10. Nad dotazy čtenářů: Detaily ke vložené Sketche z Windows, integrace s Adobe XD, složitější efekty vrstev, integrace se Sublime Text  ([text](#prepis-12))

## Avocode a Vu {#avocode-vu}

* Vu Hoang Anh: [LinkedIn](https://www.linkedin.com/in/helloiamvu), [Twitter](https://twitter.com/helloiamvu?lang=cs), [Přednáška na Webexpo 2017](https://www.webexpo.cz/praha2016/talk/the-price-of-not-selling-your-company/)
* Avocode: [Avocode.com](https://avocode.com/), [Forbes](http://www.forbes.cz/prosli-si-startupovym-drillem-v-usa-ted-zabijeji-photoshop-z-prazske-naplavky/), [TyInternety.cz](http://tyinternety.cz/startupy/startup-tydne-24-avocode-the-photoshop-killer/), [StartupJobs.cz](https://www.startupjobs.cz/startup/avocode-inc)

![Pěkně provedené interiéry kanceláří v Avocode](/assets/img/content/dest/original/blog/avocode-kancl.jpg)


## Textový přepis {#text}

**Martin Michálek**: Dobrý den, posloucháte podcast ze Vzhůrudolů.cz, ve kterém si povídám se zajímavými lidmi kolem webdesignu. Od mikrofonu zdraví Martin Michálek. Dneska vás zdravím z krásného sídla Avocodu. Tento, nebojím se říct, světově známý nástroj pro spolupráci mezi designéry a vývojáři se dělá v Praze a se mnou tady sedí Vu – CEO týmu. Ahoj Vu! 

**Vu**: Ahoj! Jsem Vu a jsem jedním ze tří spoluzakladatelů firmy Avocode, která sice sídlí v Praze, ale působíme po celém světě – máme zákazníky v Rusku, v Japonsku v Americe atd.  

### Avocode řeší „strašně neefektivní workflow mezi designéry a vývojáři" {#prepis-1}

**Martin Michálek**: Co přesně Avocode je? 

**Vu**: Avocode řeší problém mezi designéry a vývojáři spočívající v tom, že mají strašně neefektivní workflow. To znamená práci předávaní toho designu od designéra k vývojáři, kdy za prvé designer musí dost často manuálně připravovat strašně moc věcí – exportování obrázků, připrava vzdáleností, vyjmenování různých fontů, které jsou v designu, definování barev atd. 

Druhý problém je, že designové formáty, které mají dávat tyto věci, jsou dost často nekompatibilní s vývojáři. 

A třetí problém je s verzováním, že design se pořád vyvíjí v čase, takže vývojář nikdy neví, co je připraveno na kódování, v jakém je to stadiu, co se změnilo a tak dále. 

<!-- AdSnippet -->

Všechny tyto tři problémy řeší Avocode, a to tak, že všechny věci, co potřebuje ten vývojář na to nakódování webu a aplikace, vygeneruje automaticky (obrázky, fonty, barvy, vzdálenosti). 

Všechno to může vývojář dostat velmi snadno právě z Avocodu a designér nemusí dělat vůbec nic, jenom nahraje ten svůj design file/design soubor do Avocodu a my uděláme všechno ostatní. 

Zároveň Avocode podporuje v současné chvíli dva hlavní formáty – Photoshop a Sketch – a plánujeme přidat i další designové formáty, protože víme, že těch nástrojů je víc a víc a chtěli bychom v Avocodu ideálně podporovat všechny – Adobe XD nebo Figma, to všechno připravujeme. 

### Na menších nástrojích jako CSS Hat a dalších  nástrojích vydělali milion dolarů. Používalo je 200 tisíc vývojářů na celém světě. Ale je to už uzavřená kapitola  {#prepis-2}

**Martin Michálek**: Jak jste se k tomu s týmem dostali? Já si vás pamatuji ještě z dob CSS Piffle. První  demo vypadalo jako generátor CSS-sek.

**Vu**: Je to už strašně dlouhá historie. Já jsem nebyl u vytvoření toho prvního CSS Piffle, který kluci ukazovali někdy na Barcampu. To byl nějaký jakoby UI nástroj, kde jste si mohli tahat různé styly a v reálném čase se vám měnil ten element. 

Na tu dobu (před 6 – 7 lety) to bylo dost dobré – super demo – ale my jsme to nikdy nedokončili. Ani jsme nějak nedokázali najít využití pro lidi, aby to používali. 

Udělali jsme i nějakou hezkou kampaň (tweetoval to třeba i Smashing Magazine), nasbírali jsme strašně moc emailů (asi 16 tisíc) a na základě toho jsme vytvořili aspoň takový malý produkt na hackathonu, který se jmenoval [CSS Hat](https://csshat.com/). Byl to takový Photoshop plugin, který, když jste kliknuli na nějakou vrstvu, tak jste automaticky dostali CSS-ko k té vrstvě, to znamená, stíny, vytažení atd. To všechno bylo v tom CSS-ku automaticky a nemuseli jste to přepisovat, což bylo velké ušetření času pro toho vývojáře. 

<!-- AdSnippet -->

My jsme na základě toho vytvořili dalších asi 11 produktů ve Photoshopu, které jsme pak prodávali. Celkem jsme na těch všech produktech vydělali asi milion dolarů, což bylo ale v rámci tří let. Když se to rozpočítá, tak to zas tak moc není, a měli jsme asi 200 tisíc designérů a vývojářů, co používali naše produkty. 

A my jsme si řekli, že bychom chtěli udělat nějaký SaaS (Software as a Service), kterým bychom zlepšili tu workflow ještě víc. Nejenom nějakými pluginy, které ještě byly závislé na Photoshopu. S každým upgradem Photoshopu se totiž ten plugin rozbil. 

![Uživatelské rozhraní Avocode](/assets/img/content/dest/original/blog/avocode-ui.jpg)

Tak jsme přišli [s Avocodem](https://avocode.com/), ptali jsme se různě těch dvou set tisíc lidí, které jsme měli, co by oni ve workflow uvítali. Ptali jsme se jich osobně, byli jsme osobně v Heurece, myslím, a došli jsme k tomu, že by bylo dobré udělat cloudového, že tam někdo něco nahraje a vývojář z toho může dostávat všechna potřebná data. A takhle vznikla první myšlenka Avocodu. 

**Martin Michálek**: V jaké chvíli jsi k tomu přistoupil? CSS Hat už jsi tedy dělal ty? 

**Vu**: Jasně. Já jsem přistoupil k CSS Hatu už asi 6 měsíců předtím. V tu dobu jsme na tom produktu nedokázali vydělat peníze, a tak jsme dělali různé zakázky. Vždycky jsme ale chtěli nějaký svůj produkt. 

Ten první opravdový, který jsme i začali prodávat a začali ho lidé reálně používat, byl ten CSS Hat. Když jsme to spustili, tak jsme vydělali 10 tisíc dolarů za prvních 24 hodin, bylo to [uvedeno i na Lupě](https://www.lupa.cz/clanky/enigma64-1000-licenci/). 

**Martin Michálek**: Jsou pro vás tyto drobné pluginy do Photoshopu už uzavřenou kapitolou? Předpokládám, že někde se ještě dají ještě stáhnout, ale už na to asi nesaháte...?

**Vu**: Přesně tak. My jsme přestali dělat ty pluginy před 3 lety, kdy jsme spustili Avocode, a kompletně jsme se na něj soustředili, ale díky těm pluginům jsme dokázali vývoj Avocodu financovat. Ten nám nějakou dobu trval a nebylo to určitě zdarma.

### Nástroje pro návrh webů: Photoshop je pro webdesign z dlouhodobé perspektivy mrtvý, nahrazuje jej Sketch a Adobe XD  {#prepis-3}

**Martin Michálek**: Zmapujme teď prostřední dnešních designérských nástrojů: Vy se v tom hodně pohybujete. Když jsem naposledy používal Photoshop – nebo jsem s ním intenzivně pracoval jako kodér – tak tam naprosto dominoval právě on. Sketch v té době vůbec neexistoval. 

Myslím si, že nejen mě, ale i spoustu dalších lidí by zajímalo, jak to dneska s těmi nástroji vlastně je. Některé z nich jsi jmenoval – nové [Adobe XD](http://www.adobe.com/cz/products/xd.html), [Sketch](https://www.sketchapp.com/), [InVision](https://www.invisionapp.com/) a spoustu dalších věcí. Pojďme to tedy zkusit zmapovat... Co dnešní trh lidem nabízí? 

A já musím samozřejmě začít u toho Photoshopu, protože v době, kdy jsem začal pracovat s Photoshopem (což bylo asi ve verzi 5), bylo už tehdy naprosto strašné s ním pracovat ve webdesignu. To všichni věděli a dlouhé roky jsme čekali na to, až se to vůbec někam pohne... 

Já jsem si prostudoval vaši [statistiku vývoje nástrojů – Sketch vs. Photoshop](https://avocode.com/design-report-2016) – kde právě ten Photoshop hodně klesá a naopak získává Sketch, co se týká toho primárního grafického nástroje. Je Photoshop dlouhodobě „mrtvý"? 

**Vu**: Já si myslím, že dlouhodobě bude Photoshop upadat. I samotné Adobe zaujalo postoj, že Photoshop není dobrý na webdesign, UI design ani na UX design.  Proto dělají Adobe XD, na kterém začali pracovat už před dvěma, třemi lety, když si uvědomili, že Sketch je úplně brutálně v tom UI a webdesignu ničí. 

Já jsem původně designér a strašně dlouho jsem taky dělal ve Photoshopu. Částečně jsem přestal designovat někdy před dvěma, třemi lety kvůli tomu, že jsme začal dělat v naší firmě víc business a marketing. Pořád jsem musel občas něco designovat, ale už jsem nebyl ten hlavní designér, který ty věci kreslí. 

Teď poslední dobou ještě moc nedesignuju, ale když ano, tak například svoje prezentace, různé pitch decky atd., a zkoušel jsme si i Sketch a musím říct, že nástroje uvnitř Sketche jsou mnohem lépe navržené pro designéry, co dělají UI a webdesign (např. konkrétně [symboly ve Sketchi jsou úžasné](https://sketchapp.com/docs/symbols/)). Když designuješ nějaký UI, tak se ti pořád opakují elementy. Ve Photoshopu musíš pořád duplikovat stejně, a vůbec to nemá žádnou logiku, vůbec to není propojené... 

Např. zmíněné symboly ve Sketchi jsou úžasná věc z toho důvodu, že když updatuješ jednu komponentu, kterou používáš na různých místech, tak se zároveň updatují všechny (on to Photoshop trošku chtěl udělat se Smart Objects, ale strašně špatně) ... A ty symboly jsou super v tom, že jsou rozkategorizovány – že tam můžeš měnit i text, a jen se sdílejí styly, což dává v tom UI designu velký smysl. 

Další věc je třeba opakování se. Když máš seznam elementů, tak přece chceš, aby se opakovaly, ale v Photoshopu se to dělá všechno strašně manuálně. Proto si myslím, že Sketch s těmito vlastnostmi přímo pro grafické webové a UI designéry vítězí na plné čáře. 

Samozřejmě, že ten Photoshop tam má pořád nějakou roli: Když edituješ fotky do toho webdesignu a upravuješ ilustrace, tak to dává smysl, dost se používá i v kombinaci se Creatorem, protože Sketch nemá zase tak dobré nástroje na ilustrace, to znamená různé pen tooly atd,  tam můžeš upravit tako akorát ikonku, ale když to pastuješ z Illustratoru do Sketche, tak je to lepší. Sketch je dobré použít tam, kde se vytváří UI a web. 

### Adobe XD je rychlejší a má širší záběr než Sketch   {#prepis-4}

**Martin Michálek**: To znamená: Vidíš to tak, že Photoshop je v UI designu opuštěný i ze strany Adobe. Z  Adobe přišlo XD... Jak mám ten nástroj vnímat? Já jej neznám, viděl jsem  jen nějaká videa a screenshoty. Je to něco mezi wireframovacím nástrojem a Photoshopem? Je to interfejsovací? 

**Vu**: Je to nástroj pro tvorbu uživatelských rozhraní, ale velký fokus je na toho designéra. Už to není pro fotografy, pro ilustrátory atd., ale čistě pro UI designéry. 

Jsou tam v podstatě dost stejné vlastnosti jako ve Sketchi, ale je tam navíc to, že si můžeš vytvářet klikací low fidelity, to znamená takové jednoduché prototypy mezi obrazovkami. Tohle můžeš rychle vytvořit, pak někomu nasdílet a on se dozví, jak ten design má fungovat. Takže tyto vlastnosti jsou podle mě super, stejně tak to, že XD je v porovnání se Sketchem opravdu rychlý. 

Když designér vytváří relativně komplexní aplikaci, rozdíl mezi Photoshopem a Sketchem je, že když jsi v Photoshopu vytvářel jeden screen, tak to byl jeden soubor, ale teď jsou ty screeny propojené v jednom souboru – je to jeden projekt. 

Když vytváříš facebookovou aplikaci, tak ty artboardy jsou nějak spojené, takže jedna aplikace už je jeden file a těch artboardů pak může být strašně moc. Ve Sketchi se to pak už moc seká, když máš sto artboardů, ale v XD jich může být sto, dvě stě bez problémů. Kvůli performanci na to může přejít hodně lidí. 

**Martin Michálek**: A jak vidíš Sketch versus XD? Je to porovnatelný nástroj? XD je vlastně konkurencí Sketche…?

**Vu**: Přesně tak – je jeho přímou konkurencí. 

### Objevují se další nové zajímavé nástroje pro designéry: Figma nebo InVision Studio {#prepis-5}

**Vu**: Dost se do toho teď vmíchává [Figma](https://www.figma.com/), což je úplně stejný nástroj jako XD, akorát je postavená na webových technologiích. Mají webovou aplikaci, je to real time – více designérů může designovat jednu věc najednou, má to verzování. 

A [InVision Studio](https://www.invisionapp.com/studio). To je designový nástroj od InVision. Ten před dvěma lety koupil firmu, která se jmenovala [Macaw](http://macaw.co/), která taky sloužila k designování. A Macaw team udělal nové InVision studio, což je přímá konkurence XD, Sketche a Figmy. 

**Martin Michálek**: A Figma je podobný tým vývojářů, jako jste vy? Je to startup? 

**Vu**: Přesně tak. Figma má docela dost peněz ve fundingu, ale je relativně stejně velká jako my. Je to takový malý startup. 

### Neohrožuje pád Photoshopu právě Avocode?  {#prepis-6}

**Martin Michálek**: A co se týká těch nových nástrojů, tak ty mají, pokud se nepletu, lepší výstupy pro dobrý workflow mezi designérem a kodérem – minimálně existují nějaké pluginy. Možná snad přímo ve Sketchi je nějaký export do kódu – nebo něco takového jednoduchého.

A co se týká vašeho Avocodu, vaše nejsilnější pozice je u nástroje typu Photoshop, který je úplně „tupý", že jo. Kodér musí dělat poměrně opičí práci. 

Je pro vás pořád dost místa na trhu, když si představím, že Photoshop je mrtvý a zároveň existují tyto nové nástroje? Nesuplují nějak aspoň část toho, co děláte vy? 

**Vu**: Avocode podporuje soubory typu Sketch. I když jsou nástroje v rámci exportování kódu – nějaké měření věcí uvnitř Sketche – tak pořád je Sketch postaven hlavně pro designéry. Interface je tak udělaný. Pro vývojáře je tam strašně moc zbytečných věcí navíc. 

Avocode je postaven tak, že je určen přímo jen pro vývojáře, máme dokonce integraci i [s e](https://atom.io/)[ditorem ](https://atom.io/)[Atom](https://atom.io/), a budeme pouštět i integraci [s Visual Studi](https://code.visualstudio.com/)[o](https://code.visualstudio.com/). Takže je to mnohem lépe postavené pro frontend vývojáře. Navíc my si myslíme, že čím víc těch designérský nástrojů je, tím složitější je pro vývojáře ty věci dostávat. Jinak je to ve Figmě, jinak je to ve Sketchi… 

My chceme pro vývojáře unifikovat jedno místo, kde může dostávat všechna data, co potřebuje. Úplně stejně, a nebude záležet na tom, co ten designér použil za nástroj. 

### Avocode jako hub pro vývojáře {#prepis-7}

**Martin Michálek**: Teď máte Photoshop, Sketch, budete mít XD, pak třeba i další nástroje, takže vlastně chcete být takový hub pro toho vývojáře... Bude odstíněn od všech těch šílených formátů a vystačí si s Avocodem. 

**Vu**: Přesně tak. 

### Konkurence: Zeplin, Sympli a InVision Inspect. Co si o ní Vu myslí? Čím se Avocode liší?  {#prepis-8}

**Martin Michálek**: A co vaše konkurence? Vím akorát o tom, že existuje [Zeplin](https://zeplin.io/) a že InVision má nástroj, který jde trošku tímto směrem, ale nevím o nich vůbec nic... 

**Vu**: Mě strašně těší, že máme dobrou konkurenci. Za prvé – my nestojíme a pořád inovujeme. A za druhé – je vidět, že i velcí hráči jako InVision nebo dokonce i Google tlačí do tohoto prostoru, což znamená, že je pro to trh. Víc lidí se o to zajímá, to znamená, že je i víc uživatelů, kteří Avocode můžou používat. Před sedmi lety tak velký nebyl. Tolik designérů a frontend vývojářů ještě nebylo. 

Ten prostor pořád roste, a proto mě těší, že máme konkurenci. Když bych měl srovnat nástroje pro předávání designu vývojářovi, to znamená Zeplin, [Sympli](https://sympli.io/) a [InVision Inspect](https://www.invisionapp.com/feature/inspect) – tak se jmenuje ta vlastnost uvnitř InVisionu. Oni mají ještě prototypování InVisionu, ale já bych se teď zaměřil hlavně na ten jejich Inspect.  Technologicky jsou ty jejich nástroje jsou dost podobné. 

Fungují tak, že mají nějaký plugin, upload, screenshot a k tomu nějaká metadata. A dost často musí ten designér vynaložit nějakou práci na to, aby všechno předal. Musí nastavovat obrázky, aby byly exportovatelné, aby z toho dostal ty správné asety. 

Avocode je technologicky mnohem komplexnější. Jakmile se k nám uploaduje nějaký design, my ho rozložíme na JSON, kterému rozumíme. K tomu ty asety, to, co dostává vývojář, a designér nemusí nic dělat. Jsou tam všechny obrázky a může vyexportovat všechno, co chce – kombinaci čehokoliv. 

Jsou tam i vrstvy, které v nástrojích nejsou, a přitom dost často by chtěl ten vývojář pracovat s vrstvou, zobrazovat různé stavy – a to všechno v Avocodu je. Zároveň Avocode dost tlačí na to, abychom byli více orientováni na ty vývojáře. Nabízíme hodně velkou možnost pro vývojáře si customizovat vlastní kód – to, co „plive" Avocode. 

### Integrace Avocode s editory kódu: vlastnost, kterou konkurence nemá  {#prepis-9}

**Vu**: Máme ještě integrace s editory kódu, což nikdo nemá, a myslím si, že ta workflow pro toho vývojáře by měla být s tímto nástrojem co nejvíc snadná. 

**Martin Michálek**: A co obnáší ta integrace? Je to něco, co funguje i nějak obousměrně? V Avocodu je nějaký nástroj pro ukládání – třeba Sass proměnných – ale to jde jedním směrem do toho editoru, a opačně už asi ne, že? To už je asi složité... ?

**Vu**: Přesně tak. Zatím to děláme jedním směrem – z Avocodu do editoru, napovídáme snippety kódu a [máme i variables](https://avocode.zendesk.com/hc/en-us/articles/202090592-What-are-variables-and-replace-rules-in-Avocode-), které nahrazují proměnné v CSS-ku, to máme také uvnitř Avocodu. Všechno, co se napovídá do editoru kódu, to všechno se do Avocodu dostává automatizovaně, aniž by vývojář musel něco dělat.

### Systémy designu:  Ano, jsou budoucnost a Avocode v nich vidí příležitost   {#prepis-10}

**Martin Michálek**: Já teď  spolupracuji mimojiné na design systémech – například s Českou televizí nebo Svobodnou Evropou. To znamená, že se nedělá unikátní design pro konkrétní weby, ale design systém. Aktuálně se to v těchto dvou případech staví na nástroji Pattern Lab.

<div class="related" markdown="1">
* [Atomický design a Pattern Lab: návrat do budoucnosti návrhu uživatelských rozhraní](/prirucka/pattern-lab) 
</div>

Vidím tam poměrně zajímavý vývoj jednak směrem k těm systémům designu, kdy se nedělají unikátní věci. Jednak způsob práce na systému designu vyžaduje, dejme tomu, „coding first" přístup. Pattern Lab je dělaný na to, aby designér seděl s vývojářem a dělali ty komponenty společně. Jak tohle vidíš právě v rámci těch design systémů? 

**Vu**: Myslím si, že designové systémy jsou budoucností. Vidíme víc a víc firem a týmů, které přecházejí z designování unikátních screenů vytvářením UI kitů, design systémů, kde už jenom dávají do sebe různé komponenty a vznikne výsledný produkt. 

Vidíme to ale hlavně u větších týmů, u firem jako Shopify, Airbnb, kdy ten produkt je mnohem víc komplexnější a oni ty styly potřebují sdílet. My to v Avocodu máme taky – máme UI kit pro produktový tým, a dokonce sdílený i s marketing týmem, takže ta workflow je pak mnohem víc snadná, když se všechno synchronizuje. 

Když se zamyslíme nad tím design systémem, tak dost často jsou ty věci dobře udělané v kódu, ale ten designér už nemá ten systém a to propojení tam dost vypadává. To, co např. ve Sketchi pomáhá, je, že jsou tam ty symboly, které jsou něčím, co se opakuje. A ze symbol sheetu můžete docela jednoduše programaticky udělat nějaký design systém. 

Designéři už nějaký design systém používají, pokud mají Sketch nebo XD, a my jako Avocode právě vidíme příležitost v tom, že bychom dokázali spojit systémy, které se vytvářejí ve Sketchi s tím, co pak jde do kódu. 

My ty designy parsujeme, víme, jaké jsou tam barvy a elementy, a dokážeme dost programaticky pochopit, co se kde opakuje, a pomoct týmům vytvořit ty design systémy snadněji a rychleji. V budoucnu by to krásně mohlo fungovat tak, že se aktualizuje symbol ve Sketchi, my to zesynchronizujeme a na produkci se změní. 

Teď to ale ještě není možné, ale myslím si, že jsme jedna z firem, které mají tu technologii, aby něco takového udělaly. Vím, že design systémy jsou budoucností. 

**Martin Michálek**: V tom se určitě shodujeme. Tam je zajímavá věc i při psaní dokumentace. Zrovna řešíme v České televizi, že část té dokumentace by měl psát vývojář, protože cílovkou dokumentace jsou právě vývojáři. 

Pak jsou to třeba i editoři webu nebo autoři obsahu, část dokumentace musí psát UX designér, který říká, která komponenta k čemu je a kde se může a nesmí používat, a část té dokumentace je grafická, vizuální, což dělá grafik – například základní principy typografie. 

A v tuto chvíli každý ten člověk používá úplně jiný nástroj a veškerou tu dokumentaci pak musí dostat do toho Pattern Labu, což je ale vývojářský nástroj. To znamená, že někdo za vývojářem musí zajít. A ve chvíli, kdy by tam byla nějaká propojka, pak by to fungovalo daleko lépe. 

**Vu**: Určitě. Já si myslím, že je strašně krásné, že co se týká toho design procesu, tak je to kolaborativní práce celého týmu – jehož součástí je designér a vývojář, ale i copywriter, jehož pozice je nesmírně důležitá. 

Souhlasím s tím, že by bylo skvělé, když by byl nástroj, který by dokázal vše propojit do jedné platformy, kde by to snadno mohli vytvářet, bylo by to synchronizováno, bylo by to v cloudu. Určitě je to jedna z věcí, kterou v Avocodu chceme dělat, protože naší misí je propojovat design s nejen s vývojáři, jako je tomu teď, ale do budoucna právě i s copywritery. 

**Martin Michálek**: Existují už hotové design systémy – Bootstrap, Material Design – a tam je zase ten problém: Ono jde zase o „coding first", ale když dělá člověk třeba něco ve Sketchi, tak ten designér se k tomu nedostane tak moc, jako se k tomu dostane ten vývojář. 

Ve směru z kódování směrem k vývojáři chybí nějaký nástroj, který by designérovi ty komponenty zpřístupnil. 

### Co plánují v nejbližší době? Upload Sketch souborů, Dropbox, zrychlení a další formáty jako Adobe XD   {#prepis-11}

**Martin Michálek**: Ještě bych se zeptal – jaké jsou vlastně aktuálně vaše plány do budoucna? 

**Vu**: Co se týká [blízké budoucnosti](https://avocode.zendesk.com/hc/en-us/articles/201090901-What-are-your-future-plans-), tak brzy budeme vypouštět major update v Avocodu, kam konečně přidáme upload Sketche. Teď to funguje tak, že musí designér přes plugin upsyncnout design do Avocodu, ale my věříme, že by to mělo být nezávislé na designových nástrojích. Sketch upload přijde někdy začátkem příštího roku. 

A s tím souvisejí i další designové formáty, které plánujeme. Jedním z nich je XD, který bude taky fungovat na bázi uploadu. My jsme se sešli i s Adobe týmem a pracovali jsme na té integraci částečně spolu. Je tam i nějaká integrace s XD přímo, pokud to uživatel má, ale my budeme podporovat přidávání designu nezávisle na tom designovacím nástroji. 

Plánujeme Dropbox integraci, kterou strašně moc lidí chce (je to vlastně automatické synchronizace z konkrétního adresáře přímo do Avocodu), plánujeme hodně zrychlit Avocode, plánujeme performance,  kdy přidávání designu bude třikrát rychlejší (celý Avocode by měl být mnohem rychlejší), a další vlastnosti pro podporu spolupráce, které plánujeme hlavně pro týmy, máme další plány s guest users permissions atd. To vše pro větší týmy. To je blízká budoucnost. 

A v delší budoucnosti bychom rádi přidali trošku lepší verzování v Avocodu. Chtěli bychom vytvořit takový granulární versioning system v Avocodu, abychom dokázali konkrétně říct, co se v tom designu změnilo, jaká vrstva a tak dále. Hodně lidí chce prototyping, protože pro vývojáře je důležité pochopit, jak ten celý design funguje, takže i něco takového v Avocodu plánujeme. Co ale víme, že bychom dokázali udělat, jsou design systémy, vytváření UI kitu, hostování přímo v Avocodu a propojení přímo s kódem. 

### Nad dotazy čtenářů: Detaily ke vložené Sketche z Windows, integrace s Adobe XD, složitější efekty vrstev, integrace do Sublime Text {#prepis-12}

**Martin Michálek**: Moc ti děkuji. Na závěr mám konkrétní dotazy, které jsem dostal na sociálních sítích od čtenářů. Dan Střelec se ptá, kdy bude možné vložit Sketch soubor přímo z Windows... 

**Vu**: My to dokonce máme už interně, testujeme to na našem staging environmentu, ale produkčně bychom to chtěli vypustit někdy začátkem roku. Možná do konce roku uděláme nějakou betu a myslím si, že pozveme do toho programu o trošku dřív i české usery, kteří jsou nám blízcí a používají Avocode už nějakou delší dobu. 

**Martin Michálek**: Další otázka je od Lukáše Kuruče: Jak jste na tom s integrací Adobe XD? 

**Vu**: Na XD jsme začali pracovat někdy v září, kdy to vykrystalizovalo i ze strany Adobe. Mělo by to taky být začátkem roku. Jsme ve fázi, kdy to testujeme a budeme se snažit to vypustit začátkem příštího roku (kluci na tom teď hodně makají a doufám, že vše do té doby stihnou). 

**Martin Michálek**: Hezký dotaz od Tomáše Musiola: Co složitější efekty vrstev, alias výtvory příliš kreativních grafiků? 

**Vu**: S tím updatem, který plánujeme, chceme zlepšit v Avocodu i rendering těch designů (to je hlavně pro ty Photoshop usery, kteří se v těch stylech vyžívají). Myslím, že by se to mělo zlepšit i s tím updatem, co plánujeme na začátek roku. Nevím, co má konkrétně Tomáš na mysli, jestli Bevel Emboss nebo něco takového, ale mělo by to být lepší... Ať nám napíše, co má konkrétně na mysli, a určitě to můžeme zlepšit. 

**Martin Michálek**: A ještě jedna otázka od Tomáše Musiola: Kdy (a jestli) budete umět integraci do Sublimu? 

**Vu**: Určitě bychom se na to rádi podívali. Máme Atom a budeme brzy releasovat i Visual Code Studio od Microsoftu, na Sublime se koukneme, ale vidíme, že useři migrují z Atomu do Visual Code Studia – používá jich to teď mnohem víc (Sublime má ty kódové fanoušky, ale ti už nemigrují na nové nástroje). Vidíme na trhu, že lidé primárně používají Atom a Visual Code Studio, ale pokud by pro nás byla snadná cesta vytvořit integraci se Sublimem, tak do toho půjdeme. 

**Martin Michálek**: Já to vidím i na rychlých anketách, které dělají lidé na frontendistickém fóru na Facebooku, že tam Visual Code Studio hrozně moc roste a Sublime, jehož jsem uživatelem, naopak stagnuje (jak na uživatelské bázi, tak i co se týká toho nástroje jako takového). Děkuju mockrát našim čtenářům za otázky a děkuju Tobě, Vu, za skvělý rozhovor! 

**Vu**: Děkuju za pozvání a za příležitost být v tomto podcastu. Všechny vás zdravím a přeji vám hezké Vánoce! 

**Martin Michálek**: Děkuju všem, kteří náš poslouchali, a těším se na slyšenou u dalších epizod podcastu ze Vzhůrudolů.cz. Od mikrofonu se loučí Martin Michálek. 

<!-- AdSnippet -->