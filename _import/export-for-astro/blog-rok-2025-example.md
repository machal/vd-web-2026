---
postID: 261
postTitle: 'Můj rok 2025: podnikatelský, strategický, úspěšný, ale taky úzkostný a hledající formu'
postUrlId: rok-2025
postDateTime: 2026-01-06
excerpt: 'Bilance roku 2025 jako roku zásadních přerodů. Cesta od freelancingu k podnikání. Je to místy depka, ale končí to dobře.'
postStatus: Published
authorID: 1
sectionID: 1
category:
  - osobní
  - netechnické
no_ads: true
include_rss: true
category_highlight: true
og_title: 'Můj rok 2025: podnikatelský, strategický, úspěšný, ale taky úzkostný a hledající formu'
og_description: 'Bilance roku 2025 jako roku zásadních přerodů. Cesta od freelancingu k podnikání.'
og_image: /perch-content/evoluce.jpg
og_type: article
---

# Můj rok 2025: podnikatelský, strategický, úspěšný, ale taky úzkostný a hledající formu

Můj rok 2025 byl obratový, takže zásadní. A kdyby byl jen pozitivní, není o čem psát, není se z čeho učit a byla by s tím rokem strašná nuda.

## Trošku úzkost ze světa tam venku {#uzkost}

Začnu s tou úzkostí v názvu. Určitě ten rozpor někteří z vás zažívají taky, hlavně vy starší. V osobní rovině máte krásný život, vlastně čím dál krásnější, ale stále více vás přepadají chmury nebo dokonce úzkost z dění ve světě, v geopolitice, v širší společnosti.

Začalo to napadením Ukrajiny, pokračuje druhým Trumpovým obdobím, ledy ve společnosti se silně hýbou i u nás. Světlo na konci tunelu je stále slabší. Můj otec na tyhle situace vždycky říká „svět se v prdel obraca“. Smál jsem se, ale teď to sedí. Nebudu se tomu zde dále moc věnovat, ale snažím se tu být upřímný a tohle zarámování mi tady nemůže chybět.

Pojďme raději zaměřit na to, co jsem loni zažíval v osobní a hlavně pracovní rovině.

## Z freelancera podnikatelem {#podnikatelem}

Předně jsem se nejspíš už proměnil z freelancera na podnikatele.

Neberte mě špatně, je to jen jedna z mých rolí. Dále zůstávám autorem obsahu, nadšencem do performance a webu, šéfem a spolumajitelem firmy, produkťákem, komunitním týpkem a hlavně tátou od rodiny.

V roce 2025 se u mě proměnilo vnímání sebe sama z pohledu vydělávání peněz. Na volné noze jsem strávil [hodně přes dvacet let](https://www.vzhurudolu.cz/blog/192-volna-noha-20) a setrvačnost tohodle mindsetu je velká.

![Evoluce](https://res.cloudinary.com/vzhurudolu-cz/image/upload/v1767688556/vzhurudolu-blog/evoluce_keryv9.jpg)

Být podnikatel na volné noze a podnikatel s vlastní firmou a lidmi v ní je ovšem úplně jiná liga. Mentální a dovednostní přerod z prvního do druhého u mě zabral odhadem pět let.

Pravidelně jsem si během téhle doby pokládal otázku: Co budeš dělat, pokud tvoje podnikání selže nebo tě prostě přestane bavit?

Vždycky jsem si odpovídal, že se prostě vrátím na volnou nohu. Až do druhé poloviny roku 2025, kdy jsem si začal odpovídat, že v takovém případě začnu hledat tvořit podnikání. Slušný, tohle bych do sebe neřekl.

## PageSpeed.ONE: poradenství skvěle jede, ale chceme více máknout na produktu {#pagespeed}

Podnikání, to je pro mě samozřejmě [PageSpeed.ONE](https://pagespeed.cz/), skvělý tým lidí, kteří pomáhají firmám zrychlovat jejich weby a zlepšovat tím konverze nebo třeba návštěvnost.

Loni jsme měli výborný rok, kdy jsme i díky novému kolegovi Tomášovi šli i směrem k poradenství ohledně backendu, infrastruktury (trošku nás potrápili v Cloudflare) nebo konkrétně [WordPressu](https://pagespeed.cz/wordpress). Hodně jsme se zaměřovali i na další platformy, hlavně [Shoptet](https://pagespeed.cz/shoptet) nebo Shopify.

Já se přitom velmi zaměřoval na sales, což vidíme na číslech. A překvapilo mě, jak mě to dokáže bavit.

Pracovali jsme odhadem pro dalších 30-40 nových klientů, nově mezi nimi je například Česká spořitelna, více jsme také loni makali pro Heureku nebo Datart. Boží.

Zároveň jsme budovali naší SaaS službu [monitoringu rychlosti](https://pagespeed.cz/monitoring-plus). Ten jsme vývojově hezky posunuli, ale neměli jsme na něj tolik času, kolik bychom chtěli. Nejsme první, kdo bolestně zjišťuje, že čas a pozornost je jen jedna a přerod z agenturního na produktové fungování je vždy velmi těžký. Tohle bude hlavní cíl na rok 2026\.

## FrontKon a Frontendisti.cz: od komunitního k firemnímu uvažování {#frontendisti}

Další velkým mentální přerod proběhl u [Frontendistů](https://www.frontendisti.cz/). Hodně jsme řešili, jak zajistit budoucí fungování komunity i konference [FrontKon](https://www.frontkon.cz/), které dosud stálo na velkém dobrovolnickém vkladu mě, Tomáše a Břetíka a mnohých dalších. Řeknu upřímně, že v prvním kvartále jsem byl jednou nohou na odchodu, minimálně z organizace FrontKonu. Zde byla ale potřeba změna mindsetu.

Dostali jsme myslím nový drajv, minimálně já, hlavně do dalších ročníků FrontKonu, který se v roce 2025 stal vlastně větším než celí Frontendisti. Je to akce, která už teď přerůstá komunitu. V hlavách máme věci, které to budou v příštích letech stále více ukazovat. Teda doufám!

Pod Frontendisty jsme s Robinem dostali i náš [podcast](https://www.vzhurudolu.cz/podcast), a to pod novým názvem [FrontKec](https://www.frontendisti.cz/frontkec). Tématicky i strategicky patří ke komunitě, zatímco projekt Vzhůru dolů postupně utlumuju, jak jste si už určitě všimli.

To je samý přerod, samý růst, samé změny a řešení náročných manažerských úkolů. To by bylo divný, kdyby nepřišla nějaká krizička, že? Přišla, to si pište, že jo.

## Krizička {#krizicka}

Zpětně vidím, že krizička trvala téměř polovinu roku. Krize z přetížení, příliš velkého množství velký témat (nejen pracovních, ale i osobních), nedostatku hluboké práce, následné zvýšené nespavosti, což jsou alarmy, které když bzučí, je potřeba rychle něco měnit.

Už jsem to v kariéře zažil několikrát, obvykle v době svých různých freelancerských přerodů. Bylo to například v době, kdy jsem začal prodávat školení, psal jsem některou z knížek nebo když přišel covid a velkou část mé obživy přizabil.

Vím, že vždy existuje cesta ven (meta pohled na svůj čas, sebeanalýza s knížkami v ruce, změna způsobu organizace, razantní ukončení některých činností), ale tentokrát jsem reagoval docela pomalu, takže jsem se trápil zbytečně dlouho. Nevím proč, ale řekl bych, že tentokrát to přetížení bylo tak velké, že blokovalo alarmy. Jo, a taky už jsem pěkně starej.

## (Ne)forma {#neforma}

Když se dívám na to, co jsem chtěl v roce 2025 změnit, posunout nebo čeho dosáhnout, můžu být hodně spokojený. Až na jednu věc a to je moje fyzická forma.

Stres dělá svoje, věk taky, metabolismus už není co býval a moje klasické údržbové aktivity (kratší běhání, chůze do práce a z práce) evidentně přestaly stačit.

Toto budu letos muset taky vyřešit, takže jsem se poprvé v životě přidal k haldě trapáků, kteří chtějí od ledna zhubnout a zlepšit si formu.

*Mimochodem, pokud vás zajímají kulturní tipy na četbu, poslech nebo třeba koukání, mrkněte se na moje [osobní](https://www.facebook.com/machal/posts/pfbid02Gs2HieoNRL1DPyQTa3EmohDidVzsokxcr8P9GdYhJQ2rQzuvtdTJWZVXwSb8JgJPl) nebo [pracovní](https://www.linkedin.com/posts/martinmichalek_p%C4%9Bt-kulturn%C3%ADch-zdroj%C5%AF-kter%C3%A9-v-roce-2025-activity-7412773472722116608-aPhu) doporučení za roku 2025.*

## „Rok 2025 byl skvělý!“ {#honza}

Jeden z projektů roku bylo dostat staršího syna na střední školu. Pokud nemáte děti na konci základky nebo nejste v Praze, neumíte si představit, co to [obnáší](https://www.facebook.com/machal/posts/pfbid07VGapCiGY9KYyd87jmwim3BYDAq7DiTLwu8bn7yKzMhjWLcPayjabDSrpVVw8w2Jl). Zájemců o gymply je hodně, míst velmi málo.

Nakonec to dopadlo skvěle, dostal se na školu druhé volby, je tam hodně spokojený a taky prošel jakýmsi přerodem, když se tam velmi dobře chytl a je celkově z pohledu přípravy na školu samostatný.

Na Silvestra ráno se Honza probudil a volá „Rok 2025 byl skvělý!“. Se ženou na sebe mrkneme. To je fakt super, domýšlíme si, jak to celé dokáže ocenit. Jak dokáže ocenit, že se s vypětím svých i našich sil dostal na gympl, i to, že si tam docela dobře vede.

„Rok 2025 byl skvělý“, volá znovu a dodává: „…protože jsem začal konečně chlastat a hulit trávu!“

Takže i vám, milé čtenářky, milí čtenáři, do roka 2026 přeju, abyste si vždy plnili sny svoje a ne sny jiných lidí.

---

*Chcete komentovat, vynadat mi nebo mě pochválit? Pište ideálně k postu na [LinkedInu](https://www.linkedin.com/posts/martinmichalek_m%C5%AFj-rok-2025-podnikatelsk%C3%BD-strategick%C3%BD-activity-7414227564833075200-gHpL/?utm_source=share&utm_medium=member_desktop&rcm=ACoAAAIYHJYBZSP9siKk6AdjAqLpr14snue9t7g), na [X](https://x.com/machal/status/2008460943244599687) nebo na [Facebooku](https://www.facebook.com/machal/posts/pfbid06sLcSHmKGGVJeZNTW1YBxdFoJCLgZMGwyf2FHnNC3MJ1ymiZZyC5hfb9BV8ArcFml). Díky!*
