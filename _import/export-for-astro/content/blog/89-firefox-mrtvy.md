---
postID: 89
postTitle: 'Chrome vyhrál a Firefox je za pár let mrtvý?'
postUrlId: firefox-mrtvy
postDateTime: '2017-05-28 00:00:00'
excerpt: 'Že může nejsilnější konkurent Chrome za dva roky skončit na dvouprocentním podílu celosvětového trhu? Docela děsivé, ale nenapadá mě žádný argument, proč by se to nemělo stát.'
postStatus: Published
authorID: 0
sectionID: 1
category: []
no_ads: false
og_title: 'Chrome vyhrál a Firefox je za pár let mrtvý?'
og_description: 'Že může nejsilnější konkurent Chrome za dva roky skončit na dvouprocentním podílu celosvětového trhu? Docela děsivé, ale nenapadá mě žádný argument, proč by se to nemělo stát.'
og_type: article
---

# Chrome vyhrál a Firefox je za pár let mrtvý?

Že může nejsilnější konkurent Chrome za dva roky skončit na dvouprocentním podílu celosvětového trhu? Docela děsivé, ale nenapadá mě žádný argument, proč by se to nemělo stát:

> If the 6 year trend holds, IE should be pretty much dead in 2 or 3 years. Firefox is not faring much better, unfortunately, and is headed towards a 2-3% market share.

[Zmiňuje to](https://andreasgal.com/2017/05/25/chrome-won/amp/) ve svých odhadech Andreas Gal. To je mimochodem člověk, který v Mozille rozjížděl její pokus o vlastní mobilní operační systém. V článku prostě protáhl křivku vývoje posledních šesti let a podíval se, jak bude trh prohlížečů vypadat za dva roky.

<!-- AdSnippet -->

Že dvouprocentní podíl neznamená mrtvý? Pravděpodobně znamená. Za další dva nebo tří roky. Zeptejte se totiž sami sebe, jak moc času věnujete optimalizaci webů pro dvouprocentní prohlížeče. A rozbité weby, to jsou uživatelé odcházející k jinému prohlížeči. K Chrome.

Firefox bojuje a nelze mu nefandit, ale v poslední době je to dost křečovité. Podívejte se třeba [na článek](https://medium.com/the-official-unofficial-firefox-blog/browse-against-the-machine-e793c0fee917) šéfa marketingu Firefoxu:

> Chrome, with 4 times the market share of its nearest competitor (Firefox), is an eight-lane highway to the largest advertising company in the world.

Ano, sbírání dat a jejich využívání v reklamních kampaních je *nějaký* argument proti Chrome. Stejně tak dále uváděná výkonnost a spotřeba paměti, dnes už prý lepší než u Chrome. Ale jak silné argumenty to jsou v očích běžného uživatele?

Firefox prostě promeškal situaci, kdy ještě bylo na desktopu o co bojovat tím, že se zaměřoval na nové trhy, třeba ten mobilní. Poslední boj byl o rychlost a jednoduchost uživatelského rozhraní. Dnes už jsou všechny prohlížeče skoro stejné — jako Chrome.

Pokud se něco nečekaného nestane, můj [graf podílu prohlížečů na českém trhu](/prirucka/prohlizece) prostě bude za pár let vypadat výrazně jinak. Bude tam hlavně Chrome. Safari (díky mobilům), Edge (díky Microsoftu), Opera (díky zarputilým fanouškům) a Firefox (díky setrvačnosti) budou pravděpodobně mít minipodíly ve výši jednotek procent. Jo a Explorer? Ten už bude mrtvý, nebojte se.