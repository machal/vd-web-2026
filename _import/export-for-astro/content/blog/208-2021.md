---
postID: 208
postTitle: 'Rok 2021: State of CSS, rychlost a to nejlepší ze Vzhůru dolů'
postUrlId: 2021
postDateTime: 2022-01-05
excerpt: 'Čeho to byl rok, alespoň v rámci rychlosti a CSS? Rok Page Experience, rok CSS gridu, rok obrázků ve formátu WebP? Rok konce Internet Exploreru? Nebo snad rok CSS Modules, jak tvrdí anketa State of CSS?'
postStatus: Published
authorID: 1
sectionID: 1
category:
  - cssgrid
  - css
  - rychlost
  - flexbox
no_ads: false
include_rss: true
category_highlight: true
og_title: 'Rok 2021: State of CSS, rychlost a to nejlepší ze Vzhůru dolů'
og_description: 'Čeho to byl rok, alespoň v rámci rychlosti a CSS? Rok Page Experience, rok CSS gridu, rok obrázků ve formátu WebP? Rok konce Internet Exploreru? Nebo snad rok CSS Modules, jak tvrdí anketa State of CSS?'
og_type: article
---

# Rok 2021: State of CSS, rychlost a to nejlepší ze Vzhůru dolů

Jako každý leden jsem i letos podlehl nutkání ohlédnout se za technickými novinkami roku 2021, zavzpomínat, uronit [slzu pro Internet Explorer](https://www.vzhurudolu.cz/prirucka/msie)… mám prostě sentimentální náladu.

Je to ostatně tradice, takhle jsem přemítal už nad roky [2020](https://www.vzhurudolu.cz/blog/187-2020), [2019](https://www.vzhurudolu.cz/blog/154-2019-vzhuru-dolu), [2018](https://www.vzhurudolu.cz/blog/132-technologie-2018), [2017](https://www.vzhurudolu.cz/blog/101-2017), [2016](https://www.vzhurudolu.cz/blog/100-2016-podelal) a [2015](https://www.vzhurudolu.cz/blog/44-top-5-2015).

<!-- AdSnippet -->

Letos se navíc chci zamyslet, co se mi na Vzhůru dolů povedlo a kam to celé má směřovat – nastavit si nějaké plány do roku 2022. Chci se totiž pořádně zasmát, až budu své plány za rok vyhodnocovat.

## State of CSS 2021

Ankety mají své mouchy, ale [State of CSS](https://2021.stateofcss.com/) se vyplatí sledovat. V tomto ročníku se jí zúčastnilo na 9 tisíc vývojářek a vývojářů z celého světa.

Na výsledcích je toho zajímavého docela dost, ale nejstručnější je [shrnutí](https://2021.stateofcss.com/en-US/awards/):

* Nejčastěji nově používaná funkce: [CSS Comparison Functions (min, max, clamp)](https://www.vzhurudolu.cz/prirucka/css-min-max-clamp)
* Nejvyšší spokojenost: [PostCSS](https://www.vzhurudolu.cz/prirucka/postcss)
* Nejvyšší zájem o naučení: [CSS Modules](https://github.com/css-modules/css-modules)

Umístění CSS Modules pro mě bylo záhadou, protože v podobě komponenty pro zpracování CSS do [Webpacku](https://www.vzhurudolu.cz/prirucka/webpack) jde o poměrně starou věc. Vysvětlení nabídl Aleš Roubíček na Discordu Frontendisti.cz:

> Zájem může budit [tento proposal](https://github.com/WICG/webcomponents/blob/gh-pages/proposals/css-modules-v1-explainer.md), který nabízí nativní podporu v platformě.

Jde o zmatení, kdy si lidé pod jedním názvem představují dvě různé věci. Vlnu zájmu ale nejspíš vyvolala možnost nativní podpory.

## „State of rychlost“ 2021

Škoda, že nemáme podobnou anketu zaměřenou na [optimalizaci rychlosti webu](https://www.vzhurudolu.cz/prirucka/jak-zrychlit-web), moje nejoblíbenější téma. Budeme se tím pádem muset spokojit s mým vysoce subjektivním výběrem.

<figure>
<img src="../dist/images/original/gsc-page-experience.png" width="1600" height="900" alt="Report „Kvalita Stránky“ v Google Search Console">
<figcaption markdown="1">
*Kvalita stránky aneb Page Experience v Google Search Console. Report, který od loňska mnohým dělá vrásky.*
</figcaption>
</figure>

Tohle jsou novinky roku 2021, které dle mého oborem rychlosti nejvíce zahýbaly:

* Začátek hodnocení webů podle [Google Page Experience](https://www.vzhurudolu.cz/prirucka/google-page-experience) pro mobily, od letoška i pro počítače.
* CSS vlastnosti [size-adjust](https://www.vzhurudolu.cz/prirucka/css-size-adjust) pro typografii a [aspect-ratio](https://www.vzhurudolu.cz/prirucka/css-aspect-ratio) nebo [image-set](https://www.vzhurudolu.cz/prirucka/css-image-set) pro obrázky.
* [Lighthouse verze 9](https://www.vzhurudolu.cz/blog/206-lighthouse-9) a nové [PageSpeed Insights](https://www.vzhurudolu.cz/prirucka/pagespeed-insights).
* Podpora [obrázkového formátu WebP](https://www.vzhurudolu.cz/prirucka/pagespeed-insights) ve všech moderních prohlížečích.

Kolega Michal Matuška mě ještě upozornil na méně viditelné, ale do budoucna zásadní pohyby v technologiích – vylepšování [ladění rychlosti v DevTools](https://www.vzhurudolu.cz/video/webinar-devtools-rychlost), [containment v CSS](https://www.vzhurudolu.cz/prirucka/css-contain) (do budoucna využitelný pro [Container Queries](https://www.vzhurudolu.cz/blog/194-container-queries-chrome-91)) nebo [nativní lazyloading](https://www.vzhurudolu.cz/prirucka/lazy-loading-obrazku) ve všech prohlížečích a úprava jeho „boundries“.

Nezapomněli jsme na něco? O rychlosti jsem toho ale loni napsal více, nejen [pro Vzhůru dolů](https://www.vzhurudolu.cz/rychlost-nacitani), ale také na [blog PageSpeed.cz](https://pagespeed.cz/blog).

## Nejčtenější články na Vzhůru dolů

Jednou ročně se dívám, co vás zajímá, abych věděl o čem zhruba psát. Ať nepíšu jen tak, do větru.

<figure>
<img src="../dist/images/original/vdlayout/css-grid-priklad-basic.png" width="1600" height="900" alt="…">
<figcaption markdown="1">
*And the winner is… CSS grid. Ale až po flexboxu.*
</figcaption>
</figure>

Výsledky pro rok 2021 nejsou překvapivé. Z obsahu, který jsem nově vytvořil nebo významně aktualizoval, je to tento:

* Příručky pro [flexbox](https://www.vzhurudolu.cz/prirucka/css-flexbox) (na 10 tis. shlédnutí) a [grid](https://www.vzhurudolu.cz/prirucka/css-grid) (k 6 tisícům).
* Obrázkový formát [Webp](https://www.vzhurudolu.cz/prirucka/webp) (3,5 tisíce shlédnutí).
* Pozornost upoutal také významně aktualizovaný [checklist](https://www.vzhurudolu.cz/prirucka/checklist) nebo text o [cookie liště](https://www.vzhurudolu.cz/prirucka/cookie-lista-2022) pro rok 2022.

Z těch, které jsem neaktualizoval vládnou základy CSS a HTML: [CSS jednotky](https://www.vzhurudolu.cz/prirucka/jednotky), [Media Queries](https://www.vzhurudolu.cz/prirucka/css3-media-queries), [metodika BEM](https://www.vzhurudolu.cz/prirucka/bem) a text o [tlačítkách (BUTTON)](https://www.vzhurudolu.cz/prirucka/button).

## Nejposlouchanější díly podcastu

Některé díly [podcastu](https://www.vzhurudolu.cz/podcast) nám vystřelily z běžných čísel poslechovosti.

* [Diskuze o Tailwind CSS](https://www.vzhurudolu.cz/podcast/198-podcast-tailwind) má ke dnešku kolem 5 300 stažení.
* [Díl o výběrových řízeních s Janem Řezáčem](https://www.vzhurudolu.cz/podcast/197-podcast-jan-rezac) šplhá k číslu 4 900.
* Z ostatních vás zaujalo hlavně [povídání o microfrontends](https://www.vzhurudolu.cz/podcast/205-podcast-microfrontends), které má zatím 2 700 stažení.

## Co je na Vzhůru dolů od loňska nového?

Pracuji na přerodu do online světa. Udělali jsme několik [online školení](https://www.vzhurudolu.cz/kurzy), dále je nabízíme [firmám](https://www.vzhurudolu.cz/kurzy/inhouse), ale podstatná jsou pro mě do budoucna hlavně [videa](https://www.vzhurudolu.cz/video).

Aktuálně si můžete za rozumnou cenu koupit kolem [22 hodinových záznamů](https://www.vzhurudolu.cz/video) z webinářů, upravených pro potřebu sledování z pohodlí práce nebo domova. Všechny najednou dostanete [s 20 % slevou](https://www.vzhurudolu.cz/kurzy/hromadna-objednavka?videa=all). Ve zkušebním režimu je k dispozici [předplatné pro firmy](https://www.vzhurudolu.cz/video/firmy).

<!-- AdSnippet -->

Zároveň jsme nově naprogramovali [uživatelské účty](https://www.vzhurudolu.cz/prihlaseni), které umožní další rozvoj výše uvedeného.

Tohle je i pro mě nové a tak velmi vítám každou zpětnou vazbu.

## Plány na rok 2022

„Pokud chcete Boha rozesmát, řekněte mu o svých plánech“ říká se. Nějaké menší plány si ale vždycky dělám a není důvod, abych si je nechával pro sebe. V nejhorším se s pánem Bohem můžeme na konci roku zasmát i my, že?

* Kniha o CSS layoutech – aktuálně jsem ve fázi připomínek k obsahu a během několika týdnů až měsíců vám o ní řeknu víc. Sledujte moje [sociální sítě](https://www.vzhurudolu.cz/martin#kontakt).
* Další rozvoj [videí](https://www.vzhurudolu.cz/video) – až dokončím knížku, mám v plánu mocně přidávat nový obsah nejen k placeným videím, ale také na YouTube kanál. Předplatné chci časem rozšířit i mimo firmy.
* Dále budu rozvíjet i půldenní nebo denní [živá školení](https://www.vzhurudolu.cz/kurzy) – pro veřejnost online, pro firmy dle domluvy i prezenčně.

Mimo Vzhůru dolů budu samozřejmě rozvíjet svoj hlavní obživu – [konzultace k rychlosti webu](https://pagespeed.cz/) a [komunitu Frontendisti.cz](https://frontendisti.cz/). Ale to už je na jiné články.

Přeji vám vydařený rok 2022!

<!-- AdSnippet -->