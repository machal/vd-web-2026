---
postID: 132
postTitle: '12 nej­za­jí­ma­věj­ších fron­ten­do­vých tech­no­lo­gií roku 2018'
postUrlId: technologie-2018
postDateTime: 2019-01-15
excerpt: 'S pomocí vás, čtenářů, jsem se pokusil vybrat technologické trendy, které stojí za naučení nebo minimálně sledování.'
postStatus: Published
authorID: 1
sectionID: 1
category: []
no_ads: false
include_rss: true
category_highlight: true
og_title: '12 nej­za­jí­ma­věj­ších fron­ten­do­vých tech­no­lo­gií roku 2018'
og_description: 'S pomocí vás, čtenářů, jsem se pokusil vybrat technologické trendy, které stojí za naučení nebo minimálně sledování.'
og_type: article
---

# 12 nej­za­jí­ma­věj­ších fron­ten­do­vých tech­no­lo­gií roku 2018

S pomocí vás, čtenářů, jsem se pokusil vybrat technologické trendy, které stojí za naučení nebo minimálně sledování.

## 1) CSS Grid

[Gridem](/prirucka/css-grid) nemůžu nezačít. Letos totiž díky Autoprefixeru udělal značný posun co se týká možností [použití v Internet Exploreru 11](/prirucka/css-grid-msie). Pravděpodobnost jeho úspěšného nasazení i na běžných projektech je teď o dost vyšší. Ještě jste mu nedali šanci? Můžete to zkusit třeba na mém [školení webové kodéřiny](/kurzy/webova-koderina).

## 2) Vue.js

Podle výsledků State of JS [není Vue tak rozšířené](https://2018.stateofjs.com/front-end-frameworks/vuejs/) jako React, ale zájem o něj velmi roste a lidé na tomhle javascriptovém frameworku oceňují zejména příjemný tvar křivky učení a dobrou dokumentaci. Z toho odhaduji, že Vue dále poroste. Možná na rozdíl [od Angularu](https://2018.stateofjs.com/front-end-frameworks/angular/). Tomu v anketě vyšel pozoruhodný podíl uživatelů, kteří jej už dále používat nechtějí.

## 3) font-display

Relativně nová CSS vlastnost, která ošetřuje způsob vykreslování stránky v prohlížečích při načítání webfontů. Díky velmi dobré podpoře v prohlížečích je už možné ji využít zcela na úkor FontFaceObserver a dalších javascriptových knihoven. Jak na WebExpo [říkal Tim Kadlec](https://slideslive.com/38910582/the-longtail-of-perfomance): Nejsnadnější optimalizace rychlosti webu zní `font-display: fallback`. [Více o font-display](https://font-display.glitch.me/).

## 4) HTTP/2 kejkle

V praxi rychlostního poradce mě velmi baví legrace, které je možné dělat na webech s nasazeným [HTTP/2](https://www.vzhurudolu.cz/prirucka/http-2): Hrátky s rozdělením CSS na menší kousky a nastavením extra dlouhé doby kešování (viz [A List Apart](https://alistapart.com/article/the-best-request-is-no-request-revisited)) nebo nové možnosti vkládání CSS přímo ke komponentám (viz [Jake Archibald](https://jakearchibald.com/2016/link-in-body/)).

## 5) Gatsby

Na zařazení [Gatsbyho](https://www.gatsbyjs.org/) jsem dostal tip právě na sociálních sítích, tentokrát [od Borka Bernarda](https://twitter.com/vzhurudolu/status/1069584394107740160). A vlastně je to dobrý nápad: Jde o zástupce nástrojů z kategorie „JAM stack“, které umožňují vytvářet weby bez potřeby vlastního backendu a jsou v poslední době velmi populární. Gatsby je generátor statických webů, který si rozumí s GraphQL a Reactem.

<p class="video">
Video: <a href="https://www.youtube.com/watch?v=AmdSoR-x7bE">JAMstack</a> ~ Ladislav Prskavec o moderní architektuře pro tvorbu webů.
</p>

## 6) PWA

Já vím, progresivní webové aplikace nejsou nic extra nového. Ale letos jsme mohli sledovat další posilování tohodle trendu. Jak už jsem psal v textu [Weby versus aplikace](https://www.vzhurudolu.cz/prirucka/weby-vs-aplikace): PWA kombinují to nejlepší z obou světů, takže jako webaři máme o co stát. Nedávno o tématu vyšla například [knížka Jasona Grigsbyho](https://abookapart.com/products/progressive-web-apps).

## 7) GraphQL

Tenhle přírůstek do javascriptového světa jde sice mimo mou „céeseskovou“ specializaci, ale v tomto přehledu jej opomenout ani náhodou nemůžu. Průzkum [State of JS](https://2018.stateofjs.com/awards/) říká, že o téhle technologii slyšelo a chce se jit naučit skoro 90 % vývojářů a vývojářek. Základy můžete načerpat třeba [z přednášky Romana Schejbala](https://slideslive.com/38910563/graphql-101?locale=cs) pro letošní WebExpo.

## 8) VS Code

Editor z dílny Microsoftu je od letoška [světově nejpopulárnější](https://www.vzhurudolu.cz/blog/108-stack-overflow-2018). A já se nedivím: Oslovuje jak uživatele „velkých“ IDE jako je Visual Code, tak nás, kteří jsme přešli z lehkých nástrojů typu Sublime Text.

## 9) Bootstrap 4

Po třech a půl letech vývoje v lednu vyšla [nová verze](https://www.vzhurudolu.cz/blog/39-bootstrap-4) nejpopulárnějšího frameworku pro tvorbu uživatelských rozhraní. Můžeme k němu být kritičtí, hlavně z pohledu [chybějící dokumentace pro designéry](https://www.vzhurudolu.cz/blog/113-bootstrap-design-system), ale pořád jde o skvělého pomocníka. Jako vývojář na něj nedám dopustit. Jednou ze staronových inovací, které se mu povedlo zpopularizovat, jsou [utility třídy v CSS](https://www.vzhurudolu.cz/prirucka/bootstrap-4-utility).

## 10) AMP

Další z plíživých trendů, které nelze minout. AMP sleduji opravdu bedlivě a stále víc si myslím, že jde o skvělou věc, která může změnit způsob vytváření velké části obsahových webů. Od letoška na AMP narazíte kromě Google, LinkedIn nebo Twitteru také [ve vyhledavači Bing](https://blogs.bing.com/Webmaster-Blog/September-2018/Introducing-Bing-AMP-viewer-and-Bing-AMP-cache). Děláte nový obsahový web nebo e-shop? Na AMP se rozhodně podívejte, třeba skrze [můj seriál na Lupě](https://www.lupa.cz/serialy/accelerated-mobile-pages-amp/).

<p class="video">
Video: <a href="https://www.youtube.com/watch?v=uf6hh2skUO8">AMP pro designéry a vývojáře</a> ~ Záznam hospodského tlachání a Accelerated Mobile Pages.
</p>

## 11) Adobe XD (ale taky Figma a Invision Studio)

Pokračuje hromadná (a oprávněná) migrace webových designérů pryč od Photoshopu. Loni hlavně ke Sketchi. Nyní také k novým hráčům: Adobe XD, Figmě nebo InVision Studiu. Zatím nemáme data, v jakém poměru si designéři tyhle nástroje rozebrali, ale trend je jasný. A letos to myslím díky příchodu nových nástrojů byla malá revoluce. Frontend kodéři ji zažili už dříve: Díky nástrojům jako je Avocode nebo Zeplin. Pokud ještě pracujete s Photoshopem, možná jsou Vánoce ten správný čas na vyzkoušení alternativ. Mrk, mrk.

<p class="podcast">
Podcast: <a href="https://soundcloud.com/vzhurudolu/avocode" data-id="370020830">S Avocode o nástrojích mezi designéry a vývojáři </a>
</p>

## 12) WebP

Relativně nový formát obrázků, který vám oproti JPEG či PNG dokáže ušetřit 20 - 30 % dat. Nepodporují jej zatím všechny prohlížeče (i když to už také není daleko). Navíc – nasazení z pohledu frontendisty není nijak složité. Přečtěte si [můj text na Vzhůru dolů](https://www.vzhurudolu.cz/prirucka/webp) nebo se o něm přijďte pobavit na [workshop rychlosti načítání](https://www.vzhurudolu.cz/kurzy/rychlost-nacitani).

Související:

- [Podcast: Technologie roku 2018](https://www.vzhurudolu.cz/podcast/130-podcast-technologie-2018)
- [Rok 2017 ve webdesignu](https://www.vzhurudolu.cz/blog/101-2017)