---
postID: 101
postTitle: 'Rok 2017 ve webdesignu'
postUrlId: 2017
postDateTime: 2018-01-09
excerpt: 'Když dovolíte, vezmu to zcela subjektivně, očima frontend designéra a autora Vzhůru dolů.'
postStatus: Published
authorID: 1
sectionID: 1
category: []
no_ads: false
og_title: 'Rok 2017 ve webdesignu'
og_description: 'Když dovolíte, vezmu to zcela subjektivně, očima frontend designéra a autora Vzhůru dolů.'
og_type: article
---

# Rok 2017 ve webdesignu

Co oboru přinesl loňský rok? Když dovolíte, vezmu to zcela subjektivně, očima frontend designéra a autora Vzhůru dolů.

Spousta úmrtí (například Windows Phone, Bower a skoro i Internet Explorer a Photoshop) je vyvážená radostí z toho, jak se daří nedávným novým přírustkům (systémy designu nebo AMP, SVG a progresivní webové aplikace – PWA). 

Taky myslím, že obor dospěl. Alespoň jeho špička. A že ona špička to u nás dělá fakt výtečně.

Nejdřív mě ale prosím dovolte malou retrospektivu. V roce 2007 jsem se na blogu zeptal známých na jejich [názor na český webdesign](https://www.vzhurudolu.cz/data/archiv/2005-2008/www.vzhurudolu.cz/65/anketa-cesky-webdesign-2006-2007.html).

## Co jsme řešili před deseti lety?

### Geografickou a cenovou dostupnost internetu 

Dobrá zpráva: tohle už skoro vyřešené máme. Teď už jen ukecat ty mobilní operátory. :-)

### Snad už brzké vymření Internet Exploreru 

Verze pět. Pět! Nevím jak vás, ale mě se naježily chlupy na zádech…

### Kopírování byznys modelů a uživatelských rozhraní českými službami

Řeší dnes takové blbosti ještě někdo? Ze studií mezitím vyšlo zjevné – že je pro uživatele *výhodné*, když se podobně fungující služby ovládají podobně.

### Českou lokalizaci služeb od Google

Ano, máme ji teprve deset let! Taky jste měli pocit, že Google mluví česky už od starého Egypta?

### Opomíjení webdesignu v okolním profesním mainstreamu


Už se snad tak moc neděje. Nebo to neřešíme? Každopádně díky [#zapixely](https://twitter.com/hashtag/zapixely?lang=cs) a dalším propagačním aktivitám.

<!-- AdSnippet -->

A na závěr jedna moc fajn věc. Lokální služby už dávno nejsou jen takové to, co je opatrně zaměřené na lokálního uživatele: 

<blockquote class="twitter-tweet" data-lang="en"><p lang="cs" dir="ltr">Moje radost pro tento týden: Před deseti lety jsem fňukali, že české webové služby jen tupě kopírují ty zahraniční. <br><br>Dneska? Máme několik světově úspěšných startupů a dělají se tady špičková řešení pro zahraniční firmy. <br><br>Pozastavte se na chvilku.<a href="https://t.co/qnSK2OCwwV">https://t.co/qnSK2OCwwV</a></p>— Martin Michálek (@machal) <a href="https://twitter.com/machal/status/950387076175941632?ref_src=twsrc%5Etfw">January 8, 2018</a></blockquote>
<script async src="https://platform.twitter.com/widgets.js" charset="utf-8"></script>


## A co se stalo v roce 2017?

### IE vymírá a svět směřuje k vládnutí Chrome

Jediný relevatní Explorer je dnes jedenáctkové verze, starší obvykle nemusíme díky minimálnímu rozšíření mezi uživateli řešit. Ostatní prohlížeče tak nějak stagnují nebo v tržních podílech klesají. [Včetně Firefoxu](https://www.vzhurudolu.cz/blog/89-firefox-mrtvy). Chrome to válcuje, ale podíly ostatních prohlížečů naštěstí zanedbatelné nejsou a nebudou.

### Windows Phone je mrtvý

Je mi to líto. Uživatelsky to byla invenční a celkově dobře udělaná platforma. Ale přišla třetí, takže se spoustě firem pro ni nevyplatilo dělat aplikace. A když chyběly aplikace, lidé platformu přestali používat. Tady je [historie](https://mobiforge.com/timeline/windows-phone-history) platformy a pak nesmrtelné video, kde se Steve Ballmer směje iPhonu:

<div class="rwd-media">
<iframe width="560" height="315" src="https://www.youtube.com/embed/eywi0h_Y5_U" frameborder="0" gesture="media" allow="encrypted-media" allowfullscreen></iframe>
</div>

### Bower je mrtvý

Autoři prvního frontendového správce balíčků [doporučili přejít](https://www.vzhurudolu.cz/blog/91-bower-mrtvy) na Yarn. S [Rikim Fridrichem](https://www.vzhurudolu.cz/lektori/riki-fridrich) jsem si mezitím [povídal o Gruntu, Gulpu, Webpacku, NPM a Yarn](https://www.vzhurudolu.cz/blog/84-podcast-npm-yarn). Aby náhodu v nástrojích pro automatizace nebyl moc velký pořádek. :-)

<p class="podcast">
Podcast: <a href="https://soundcloud.com/vzhurudolu/5-s-riki-fridrichem-o-npm-yarnu-a-dalsich-nastrojich-js-sveta" data-id="307483613">S Riki Fridrichem o NPM, Yarnu a dalších nástrojích JS světa</a>
</p>

### Photoshop postupně odchází z webdesignu

Podle různých statistik je loni poprvé více pro interface design využíval Sketch. Adobe navíc přišlo s nástrojem Adobe XD, takže v budoucnost Photoshopu pro návrh obrazovek už nevěří ani mateřská firma. Konečně. Povídali jsme si o tom [s Vuem z Avocode](https://www.vzhurudolu.cz/blog/99-podcast-avocode).

<p class="podcast">
Podcast: <a href="https://soundcloud.com/vzhurudolu/avocode" data-id="370020830">S Avocode o nástrojích mezi designéry a vývojáři </a>
</p>


Jo a – světovou scénu zaujal Ivan Kuckir z Prahy, který naprogramoval Photoshop v prohlížeči. Plnohodný ne, ale i tak boží. Podívejte se na [Photopea](https://www.photopea.com/).

<div class="rwd-media">
<iframe width="560" height="315" src="https://www.youtube.com/embed/i55_rk0cmqo" frameborder="0" gesture="media" allow="encrypted-media" allowfullscreen></iframe>
</div>

### Bootstrap 4 se skoro stihl narodit

Po třech letech vývoje… Ne, ještě není hotový. Stále [v betě](https://twitter.com/getbootstrap/status/946442463593472001). Ale nové vlastnosti jsou moc fajn, takže o nich [občas něco napíšu](https://www.vzhurudolu.cz/frontend-frameworky).

### Revoluce v layoutu: Flexbox už (snad) všichni používáme, CSS Grid budeme taky

<div class="related" markdown="1">
- [Kurz Dnešní webová kodéřina s Martinem Michálkem](https://www.vzhurudolu.cz/kurzy/webova-koderina)
</div>

Pro CSSkaře obrovská změna. Konečně pořádný layout! [Flexbox](https://www.vzhurudolu.cz/prirucka/css3-flexbox) už snad všichni používáme. Grid už ale brzy budeme moci taky. Potřebujeme znát obojí. Na [Root.cz](https://www.root.cz/clanky/css-grid-revoluce-ve-web-designu/) je o něm pěkný článek. Nebo se doražte základy naučit [na školení](https://www.vzhurudolu.cz/kurzy/webova-koderina). 




### iPhone X to prý zase komplikuje

Uvedení nejnovějšího iPhone a hlavně jeho obrazovka s výčnělkem a kulatými rohy spustilo vlnu znechucení ze strany některých webových vývojářů, kteří nechtějí „optimalizovat weby pro iPhone X". Tahle „optimalizace“ ale u většiny webů představuje jen [přidání meta-značky](https://webkit.org/blog/7929/designing-websites-for-iphone-x/):

```html
<meta name="viewport" content="initial-scale=1, viewport-fit=cover">
```

### AMP jede

[Proti AMPu](https://www.vzhurudolu.cz/blog/40-amp) můžete mít – jako já – filozofické výhrady. Ale pragmaticky vzato to je skvělá věc, takže tuhle technologii super-rychlých stránek – jako já – některým klientům určitě doporučíte. 

<!-- AdSnippet -->

AMP nedávno oslavil dva roky existence a je nasazený na 25 milionech domén. [Výsledky případových studií jsou hodně zajímavé](https://www.ampproject.org/latest/blog/amp-two-years-of-user-first-webpages/). Jak praví klasik: „Můžeme o tom vést spory, můžeme s tím nesouhlasit, ale to je tak všechno, co se proti tomu dá dělat."

### Flat UI dostalo za uši

Prvky rozhraní navržené ve „flat“  stylu mohou přitahovat méně pozornosti a vyžadovat od uživatele více úsilí při rozpoznávání aktivních elementů. V [diskutované studii](https://www.nngroup.com/articles/flat-ui-less-attention-cause-uncertainty/) to říká Nielsen Norman Group.

### Na iRozhlas mohou všichni zažít rychlost

[Superkoders](https://superkoders.com/) nakódovali a spustili [iRozhlas](https://www.irozhlas.cz/), na kterém si všichni na mohou osahat a zažít opravdu rychlý web. Z vlastní zkušenosti můžu říct, že to na lidi působí ještě přesvědčivěji než obchodní ukazatele. [Proč je iRozhlas super](https://www.slideshare.net/SuperKoderi/pro-je-irozhlas-super) je vidět na SlideShare.

### SVG je standard a objevujeme nové možnosti

<div class="related" markdown="1">
- [Kurz SVG s Michalem Matuškou](https://www.vzhurudolu.cz/kurzy/svg)
</div>

První vlna zájmu [o SVG](https://www.vzhurudolu.cz/prirucka/svg) už opadla, protože jej snad už všichni pro vektorovou grafiku používají. V druhé vlně objevujeme [úžasné možnosti](https://www.vzhurudolu.cz/prirucka/svg-inspirace), které SVG nabízí pro animace, interakce a posun uživatelského prožitku do nových dimenzí. Třeba [generováním zástupných symbolů](https://medium.freecodecamp.org/using-svg-as-placeholders-more-image-loading-techniques-bed1b810ab2c) pro obrázky.

### Systémy designu chtějí skoro všichni, ale skoro nikdo je neumí dělat

Když se [Emanuela Damiani z Mozilly na WebExpu](https://www.webexpo.cz/misto/prednaska/scale-your-design-up/) zeptala, kdo v sále řeší systémy designu, zvedla se většina rukou. To mě fakt překvapilo. Od doby, co jsem dělal první projekt s [PatternLabem](https://www.vzhurudolu.cz/prirucka/pattern-lab), už nějaký čas uplynul a stále více si myslím, že to je budoucnost webdesignu. Ale udělat systémy designu dobře je děsně těžké.

Můj hlavní dojem z posledního roku se systémy designu je: Tenhle podobor se teprve rodí. Nemáme pořádně nástroje (ani PatternLab to není), nemáme zkušené lidi a co víc – neumíme v týmech pořádně spolupracovat mezi technikou a designem, což je pro vznik systémů designu naprosto zásadní. Ale dělat větší weby bez systému designu  je neefektivní a dlouhodobě neudržitelné. I kdyby byl nedokonalý.

### Tachyons a utility třídy: hledáme, co si z nich vzít

[Jak v NejŘemeslníci.cz používají Tachyons](https://www.vzhurudolu.cz/blog/82-tachyons-nejremeslnici), článek, který vyprovokoval *fakt* hutnou diskuzi na sociálních sítích, ukazuje psaní takzvaného atomického CSS. Nějaký systém designu zde je, ale na velmi nízké úrovni. 

[Tachyons](http://tachyons.io/) jsou opravdu extrém, ale jsem přesvědčený a praxe mi ukazuje, že utility třídy (nebo helpery, když chcete) jde krásně používat v kombinaci s běžnými komponentami. Takhle třeba vypadá položka v seznamu článků na blogu:

```html
<div class="col w-50-sm">
  <h2 class="h4 mb-05"> … </h2>
  <div class="f-6">
    <small class="mb-05"> … </small>
    <p> … </p>
  </div>
</div>
```

Nebylo potřeba založit samostatnou komponentu. Používá jen existující třídy, které mají užitek i na jiných místehc webu.

Když Tachyons vezmeme jako inspiraci, leccos nového se o psaní stylů a taky navrhování rozhraní naučíme. 

Tohle je téma, které mě teď dost baví:

<div class="rwd-media">
<iframe width="560" height="315" src="https://www.youtube.com/embed/UBSTRrEhWJ0" frameborder="0" gesture="media" allow="encrypted-media" allowfullscreen></iframe>
</div>

### Weby vs. aplikace? Odpověď je PWA

Progesivní webové aplikace (PWA) jsou odpovědí na odvěké dilema: [potřebujete kromě webu i aplikaci](https://www.vzhurudolu.cz/prirucka/weby-vs-aplikace)? PWA je web, ale běží offline a umí třeba posílat notifikace. Myslím si, že většinu případů použití nativních mobilních aplikací, by bylo možné (a efektivnější) udělat jako PWA. 

Rok 2017 byl v tomhle přelomový, protože se k podpoře PWA klíčových technologií [přidal i Apple a jeho prohlížeč Safari](https://mobiforge.com/news-comment/safari-service-workers-and-other-pwa-good-news-stories).

### Obor díky své špičce dospěl

Je to vidět hlavně v kontextu výše uvedeného roku 2007. Ve špičkových týmech nebo u špičkových lidí specializovaných jiným směrem, než jsem já sám. Dělají věci tak… prostě nechápu *jak*, ale se skvělými výstupy.

Z toho taky vyplývá, že klíčem k úspěchu v oboru je specializace. Před pěti lety jsem ještě byl schopen udržet povědomí o celém webdesignu, dnes to naprosto neplatí. „Jsem webař“ tak už můžeme používat jen jako seznamovací frázi pro trochu zainteresované, ale ne jako vážně míněnou profesi.

Ale jasně, osvěty a vzdělávání není nikdy dost, protože…

* pořád jsou tady weboví grafici, kteří nerozumí [principům webedesignu](https://www.zbyseknadenik.cz/blog/caste-chyby-webovych-grafiku/),
* většině klientů pořád chybí [základní znalosti](https://www.strategickywebdesign.cz/) o procesu tvorby webu, 
* pořád existují celé firmy, které jedou na mrtvém koni [levného webdesignu na míru](https://www.vzhurudolu.cz/blog/93-levny-webdesign-na-miru-nema-smysl). 

Je ale dobré si uvědomit, že znalosti lidí kolem sebe držíme v rukou právě my. Takže díky za každý článek, za každou přednášku a za každé dobře argumentované a podložené vysvětlení na schůzce.

Poslední tři body pojmu trochu osobně. Co důležitého jsem dělal v souvislosti se Vzhůru dolů?

### Více přístupnosti pro české weby

Zintenzivnil jsem propagaci [přístupnosti na stránkách Vzhůru dolů](https://www.vzhurudolu.cz/pristupnost). S Radkem Pavlíčkem jsme pro Webexpo připravili dvojblok přednášek o přístupnosti: [Radkova](http://poslepu.cz/pristupnost-na-webexpo-2017/) a [moje část](https://www.vzhurudolu.cz/prednaska/pristupnost-341).

### Začali jsme školit WordPress

…což bych do sebe před pěti lety neřekl. :-) 

<div class="related" markdown="1">
- [Kurz WordPressu pro vývojáře s Honzou Bienem](https://www.vzhurudolu.cz/kurzy/wordpress)
</div>

Ale [setkávání s Honzou Bienem](https://www.vzhurudolu.cz/blog/90-podcast-honza-bien-wordpress) mě přesvědčila, že jeho pojetí vývoje na WordPressu umožňuje dělat výborná řešení za přijatelné náklady.

### …a knížka!

Tak jasně, tohle jsem si musel nechat na konec. Průvodce světem responzivního webdesignu [Vzhůru do (responzivního) webdesignu](https://www.vzhurudolu.cz/ebook-responzivni) vyšel kromě e-booku také v papírové podobě. Pro mě tak je největší událostí roku práce na knize a soudě podle ohlasů zanechává malé události i ve čtenářích. 

<blockquote class="twitter-tweet" data-lang="en"><p lang="cs" dir="ltr">Tahle knížka je fakt skvělá a moc za ni <a href="https://twitter.com/machal?ref_src=twsrc%5Etfw">@machal</a> děkuji! <a href="https://t.co/xSI711IcaF">pic.twitter.com/xSI711IcaF</a></p>— geekovo (@geekovo) <a href="https://twitter.com/geekovo/status/923139453849350144?ref_src=twsrc%5Etfw">October 25, 2017</a></blockquote>


Děkuji vám za přečtění, podporu v roce 2017 a přeji výtečný rok 2018!

<!-- AdSnippet -->