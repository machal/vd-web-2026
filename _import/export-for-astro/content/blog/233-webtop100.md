---
postID: 233
postTitle: 'Nominace ve WebTop100 a budoucnost Vzhůru dolů'
postUrlId: webtop100
postDateTime: 2023-10-25
excerpt: 'Nominovali mě na osobnost českého digitálu a díky tomu vám musím napsat, co vám chci napsat už dlouho. Mám totiž v plánu pár změn, a potřebuji vědět, co si o nich myslíte.'
postStatus: Published
authorID: 1
sectionID: 1
category: []
no_ads: true
include_rss: true
category_highlight: true
og_title: 'Nominace ve WebTop100 a budoucnost Vzhůru dolů'
og_description: 'Nominovali mě na osobnost českého digitálu a díky tomu vám musím napsat, co vám chci napsat už dlouho. Mám totiž v plánu pár změn, a potřebuji vědět, co si o nich myslíte.'
og_type: article
---

# Nominace ve WebTop100 a budoucnost Vzhůru dolů

_Text původně vyšel [v newsletteru ze Vzhůru dolů](https://www.vzhurudolu.cz/email)._

Milé čtenářky, milí čtenáři,

tentokrát to bude vcelku osobní. Nominovali mě na osobnost českého digitálu a díky tomu vám musím napsat, co vám chci napsat už dlouho. Mám totiž v plánu pár změn, a potřebuji vědět, co si o nich myslíte.

[Nominace ve WebTop100](https://www.webtop100.cz/osobnost) je fajn. Na zadek si nesedám, doma mi nemuseli začít vykat, ale lidí, kteří mě nominovali si vážím, a stejně tak mám respekt ke společnosti nominovaných, ve které jsem se ocitl.

Nominaci jsem si prý zasloužil „za kontinuální práci na zrychlování českého internetu", ale myslím, že se trošku přihlédlo i k vedení komunity Frontendisti.cz, což je moje, už téměř desetiletá, dobrovolnická aktivita.

Jsem přesvědčený, že se přihlédlo i ke Vzhůru dolů, což je důvod, proč vám píšu. Vy jako čtenáři, posluchači a diváci tvoříte komunitu, která mě dělá radost a motivuje si sednout a zase něco vytvořit.

Nyní se Vzhůru dolů nachází v bodě zlomu a já dost přemýšlím, jak s tímto projektem naložit. 

## Budoucnost Vzhůru dolů

No a teď k tomu ožehavému tématu. Od doby covidu vrhám stále větší část sil do projektu [PageSpeed.cz](https://www.pagespeed.cz/), kde firmám radíme s rychlostí webu a vyvíjíme nástroj na monitoring rychlosti.

Na Vzhůru dolů mě v nabitém kalendáři zbývá docela málo času, takže přemýšlím, kam jej efektivně vložit.

Zcela jistě už to nebudou [školení](https://www.pagespeed.cz/skoleni-a-workshopy-o-rychlosti-webu), ty si ponecháme jen v rámci PageSpeed.cz, nebudou to pravděpodobně ani videa. Velmi málo pravděpodobné je, že budu schopný psát v původním tempu CSS a kódeřině, protože mou hlavní oblastí zájmu je právě rychlost.

Kromě [prodeje knížek](https://www.vzhurudolu.cz/ebooky) je tedy aktuálním hlavním zaměřením Vzhůru dolů [podcast](https://www.vzhurudolu.cz/podcast), který natáčíme s parťákem Robinem už pátým rokem.

Články na Vzhůru dolů však chci psát dál. Když zbude čas. Protože mě to prostě baví. :-)

Lze ode mě očekávat méně textů kolem kódeřiny a více „soft" témat, jako úvaha, zda [AI bere vývojářům práci](https://www.vzhurudolu.cz/blog/232-ai-vyvojari-frontkon) nebo text o [metodice Inbox Zero](https://www.vzhurudolu.cz/prirucka/email-inbox-zero). 

Proč vám píšu? Protože mě zajímá, co vy na to. V čem vám Vzhůru dolů pomáhá a co byste od něj chtěli do budoucna?

Zdraví vás

Martin Michálek

PS: Pro nominované osobnosti českého digitálu je možné hlasovat do 27\. 10\. a seznam je plný krásných lidí, kteří dělají skvělou práci. [webtop100.cz/osobnost](https://www.webtop100.cz/osobnost)